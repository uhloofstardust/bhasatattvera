वागर्थाव् इव संपृक्तौ वागर्थप्रतिपत्तये ।जगतः पितरौ वन्दे पार्वतीपरमेश्वरौ ॥
क्व सूर्यप्रभवो वंशः क्व चाल्पविषया मतिः ।तितीर्षुर् दुस्तरम् मोहाद् उडुपेनास्मि सागरम् ॥
मन्दः कवियशः प्रार्थी गमिष्याम्य् उपहास्यताम् ।प्रांशुलभ्ये फले लोभाद् उद्बाहुर् इव वामनः ॥
अथ वा कृतवाग्द्वारे वंशे ऽस्मिन् पूर्वसूरिभिः ।मणौ वज्रसमुत्कीर्णे सूत्रस्येवास्ति मे गतिः ॥
सो ऽहम् आजनमशुद्धानाम् आफलोदयकर्मणाम् ।आसमुद्रक्षितीशानाम् आनाकरथवर्त्मनाम् ॥
यथाविधिहुताग्नीनां यथाकामार्चितार्थिनाम् ।यथापराधदण्डानां यथाकालप्रभोधिनाम् ॥
त्यागाय संभृतार्थानां सत्याय मितभाषिणाम् ।यशसे विजिगीषुणां प्रजायै गृहमेन्धिनाम् ॥
शैशवे ऽभ्यस्तविद्यानां यौवने विषयैषिणाम् ।वार्ध्हके मुनिवृत्तीनां योगेनान्ते तनुत्यजाम् ॥
रघूणाम् अन्वयं वक्ष्ये तनुवाग्विभवो ऽपि सन् ।तद्गुणैः कर्णम् आगत्य चापलाय प्रचोदितः ॥
तं सन्तः श्रोतुम् अर्हन्ति सदसद्व्यक्तिहेतवः ।हेम्नः संलक्ष्यते ह्य् अग्नौ विशुद्धिः श्यामिकापि वा ॥
वैवसतो मनुर् नाम माननीयो मनीषिणाम् ।आसीन् महीक्षिताम् आद्यः प्रणवश् छन्दसाम् इव ॥
तदन्वये शुद्धिमति प्रसूतः शुद्धिमत्तरः ।दिलीप इति राजेन्दुर् इन्दुः क्षीरनिधाव् इव ॥
व्यूढोरस्को वृषस्कन्धः शालप्रांशुर् महाभुजः ।आत्मकर्मक्षमं देहं क्षात्रो धर्म इवाश्रितः ॥
सर्वातिरितसारेण सर्वतेजोऽभिभाविना ।स्थितः सर्वोन्नतेनोर्वीं क्रान्त्वा मेरुर् इवात्मना ॥
आकारसदृशप्रज्ञः प्रज्ञया सदृशागमः ।आगमैः सदृशारम्भ[ः] आरम्भसदृशोदयः ॥
भीमकान्तैर् नृपगुणैः स भभूवोपजीविनाम् ।अधृष्यश् चाभि गम्यश् च याधोरत्नैर् इवार्णवः ॥
रेखामात्रम् अपि क्षुण्णाद् आ मनोर् वर्त्मनः परम् ।न व्यतीयुः प्रजास् तस्य नियन्तुर् नेमिवृत्तयः ॥
प्रजानाम् एव भूत्य् अर्थं स ताब्य्हो बलिम् अग्रहीत् ।सहस्रगुणम् उत्स्रष्टुम् आदत्ते हि रसं रविः ॥
सेना परिच्छदस् तस्य द्वयम् एवार्थसाधनम् ।शास्त्रेष्व् अकुण्ठिता बुद्धिर् मौर्वी धनुषि चातता ॥
तस्य संवृतमन्त्रस्य गूधाकारेङ्गितस्य च ।फलानुमेयाः प्रारम्भाः संस्काराः प्राक्तना इव ॥
जुगोपात्मानम् अत्रस्तो भेजे धर्मम् अनातुरः ।अगृध्नुर् आददे सो ऽर्थम् असक्तः सुखम् अन्वभूत् ॥
ज्ञाने मौनं क्षमा शक्तौ त्यागे श्लाघाविपर्ययः ।गुणा गुणानुबन्धित्वात् तस्य सप्रसवा इव ॥
अनाकृष्टस्य विषयैर् विद्यानां पारदृश्वनः ।तस्य धर्मरतेर् आसीद् वृद्धत्वं जरसा विना ॥
प्रजानां विनयाधानाद् रक्षणाद् भरणाद् अपि ।स पिता पितरस् तासां केवलं जन्महेतवः ॥
स्थित्यै दण्डयतो दण्ड्यान् परिणेतुः प्रसूतये ।अप्य् अर्थकामौ तस्यास्तां धर्म एव मनीषिणः ॥
दुधोह गां स यज्ञाय सस्याय मघवा दिवम् ।संपद्विनिमयेनोभौ दधतुर् भुवनद्वयम् ॥
न किलानुययुस् तस्य राजानो रक्षितुर् यशः ।व्यावृत्त यत् परस्वेभ्यः श्रुतौ तस्करता स्थिता ॥
द्वेष्यो ऽपि संमतः शिष्टस् तस्यार्तस्य यथौषधम् ।त्वाज्यो दुष्टः प्रियो ऽप्य् आसीद् अङ्गुलीवोरगक्षता ॥
तं वेधा विदधे नूनं महाभूतसमाधिना ।तथा हि सर्वे तस्यासन् परार्थैकफला गुणाः ॥
स वेलावप्रवलयां परिखीकृतसागराम् ।अनन्याशासनाम् उर्वीं शशासैकपुरीम् इव ॥
तस्य दाक्षिण्यरुढेन नाम्ना मगधवंशजा ।पत्नी सुदक्षिणेत्य् आसीद् अध्वरस्येव दक्षिणा ॥
कलत्रवन्तम् आत्मानम् अवरोधे महत्य् अपि ।तया मेने मनस्विन्या लक्ष्म्या च वसुधाधिपः ॥
तस्याम् आत्मानुरूपायाम् आत्मजन्मसमुत्सुकः ।विलम्बितफलैः कालं स निनाय मनोरथैः ॥
संतानार्थाय विधये स्वभुजाद् अवतारिता ।तेन धूर् जगतो गुर्वी सचिवेषु निचिक्षिपे ॥
गङ्गां भगीरथेनेव पूर्वेषां पावनक्षमाम् ।इच्छता संततिं न्यस्ता तेन मन्त्रिषु कोसला ॥
अथाभ्यर्च्य विधातारं प्रयतौ पुत्रकाम्यया ।तौ दंपती वसिष्ठस्य गुरोर् जग्मतुर् आश्रमम् ॥
स्निग्धगम्भीरनिर्घोषम् एकं स्यन्दनम् आस्थितौ ।प्रावृषेण्यं पयोवाहं विद्युदैरावताव् इव ॥
मा भूद् आश्रमपीडेति परिमेयपुरःसरौ ।अनुभावविशेषात् तु सेनापरिवृताव् इव ॥
सेव्यमानौ सुखस्पर्शैः शालनिर्यासगन्धिभिः ।पुष्परेणूत्किरैर् वातैर् आधूतवनराजिभिः ॥
मनोऽभिरामाः शृण्वन्तौ रथनेमिस्वनोन्मुखैः ।षड्जसंवादिनीः केका द्विधा भिन्नाः शिखण्डिभिः ॥
परपराक्षिसादृश्यम् अदूरोज्झितवर्त्मसु ।मृगद्वन्द्वेषु पश्यन्तौ स्यन्दनाबद्धदृष्टिषु ॥
श्रेणीबन्धाद् वितन्वद्भिर् अस्तम्भां तोरणस्रजम् ।सारसैः कलनिर्ह्राधैः क्वचिद् उन्नमिताननौ ॥
पवनस्यानुकूलत्वात् प्रार्थनासिद्धिशंसिनः ।रजोभिस् तुरगोत्कीर्णैर् अस्पृष्टालवेष्टनौ ॥
सरसीष्व् अरविन्दानां वीचिविक्षोभशीतलम् ।आमोदम् उपजिघ्रन्तौ स्वनिःश्वासानुकारिणम् ॥
ग्रामेष्व् आत्मविषृटेषु यूपचिह्नेषु यज्वनाम् ।अमोघाः प्रतिगृह्णन्ताव् अर्घ्यानुपदम् आशिषः ॥
हैयंगवीनम् आदाय घोषवृद्धान् उपस्थितान् ।नामधेयानि पृच्छन्तौ वन्यानां मार्गशाखिनाम् ॥
काप्य् अभिख्या तयोर् आसीद् व्रजतोः शुद्धवेषयोः ।हिमनिर्मुक्तयोर् योगे चित्राचन्द्रम्सोर् इव ॥
तत् तद् भूमिपतिः पत्न्यै दर्शयन् प्रियदर्शनः ।सायं संयमिनस् तस्य महर्षेर् महिषीसखः ॥
स दुष्प्रापयशाः प्रापद् आश्रमं श्रान्तवाहनः ।सायं संयमिनस् तस्य महर्षेर् महिषीसखः ॥
वनान्तराद् उपावृत्तैः समित्कुशफलहरैः ।पूर्यमाणम् अदृश्याग्निप्रत्युद्यातैस् तपस्विभिः ॥
आकीर्णम् ऋषिपत्नीनाम् उटजद्वाररोधिभिः ।अपत्यैर् इव नीवारभागधेयोचितैर् मृगैः ॥
सेकान्ते मुनिकन्याभिस् तत्क्षणोज्झितवृक्षकम् ।विश्वासाय विहंगानाम् आलवालाम्बुपायिनाम् ॥
आतपातयसंक्शिप्तनीवारासु निषादिभिः ।मृगैर् वर्तितरोमन्थम् उटजाङ्गनभूमिषु ॥
अभ्युत्थिताग्निपिशुनैर् अतिथीन् आश्रमोन्मुखान् ।पुनानं पवनोद्धूतैर् धूमैर् आहुतिगन्धिभिः ॥
अथ यन्तारम् आदिष्य धुर्यान् विश्रमयेति सः ।ताम् अवारोपयत् पत्नीं रथाद् अवततार च ॥
तस्मै सभ्याः सभार्याय गोप्त्रे गुप्ततमेन्द्रियाः ।अर्हणाम् अर्हते चक्रुर् मुनयो नयचक्षुषे ॥
विधेः सायन्तनस्यान्ते स ददर्श तपोन्धिम् ।अन्वासितम् अरुन्धत्या स्वाहयेव हविर्भुजम् ॥
तयोर् जगृहतुः पादान् राजा राज्ञी च मागधी ।तौ गुरुर् गुरुपत्नी च प्रीत्या प्रतिननन्दतुः ॥
तम् आतिथ्यक्रियाशान्तरथक्षोभपरिश्रमम् ।पप्रच्छ कुशलं राज्ये राज्याश्रममुनिं मुनिः ॥
अथ्ऽ; आथर्वनिधेस् तस्य विजितारिपुरः पुरः ।अर्थ्याम् अर्थपतिर् वाचम् आददे वदतां वरः ॥
उपपन्नं ननु शिवं सप्तस्व् अङ्गेषु यस्य मे ।दैवीनां मानुषीणां च प्रतिहर्ता त्वम् आपदाम् ॥
तव मन्त्रकृतो मन्त्रैर् दूरात् प्रासमितारिभिः ।प्रत्यादिश्यन्त इव मे दृष्तलक्षभिदः शराः ॥
हविर् आवर्जितं होतस् त्वया विधिवद् अग्निषु ।वृष्टिर् भवति सस्यानाम् अवग्रहविशोषिणाम् ॥
पुरुषायुषजीविन्यो निरातङ्का निरीतयः ।यन् मदीयाः प्रजास् तस्य हेतुस् त्वद्ब्रह्मवर्चसम् ॥
त्वयैवं चिन्त्यमानस्य गुरुणा ब्रह्मयोनिना ।सानुबन्धाः कथं न स्युः संपदो मे निरापदः ॥
किं तु वध्वां तवैतस्याम् अदृष्टसदृशप्रजम् ।न माम् अवति सद्वीपा रत्नसूर् अपि मेदिनी ॥
नूनं मत्तः परं वंश्याः पिण्डविच्छेददर्शिनः ।न प्रकामभुजः श्राद्धे स्वधासंग्रहतत्पराः ॥
मत्परं दुर्लभम् मत्वा नूनम् आवर्जितं मया ।पयः पूर्वैः स्वनिःश्वासैः कवोष्णम् उपभुज्यते ॥
सो ऽहम् इज्याविशुद्धात्मा प्रजालोपनिमीलितः ।प्रकाशश् चाप्रकाशस् च लोकालोक इवाचलः ॥
लोकान्तरसुखं पुण्यं तपोदानसमुद्भवम् ।संततिः शुद्धवंश्या हि परत्रेह च शर्मणे ॥
तया हीनं विधातर् मां कथं पश्यन् न दूयसे ।सिक्तं स्वयम् इव स्नेहाद् वन्ध्यम् आश्रमवृक्षकम् ॥
असह्यपीडं भगवन्न् ऋणम् अन्त्यम् अवेहि मे ।अरुंतुदम् इवालानम् अनिर्वाणस्य दन्तिनः ॥
तस्मान् मुच्ये यथा तात संविधातुं तथार्हसि ।इक्ष्वाकूणां दुरापे ऽर्थे त्वदधीना हि सिद्धयः ॥
इति विज्ञापितो राज्ञा ध्यानस्तिमितलोचनः ।क्षणमात्रम् ऋषिस् तस्थौ सुप्तमीन इव ह्रदः ॥
सो ऽपश्यत् प्रणिधानेन संततेः स्तम्भकारणम् ।भावितात्मा भुवो भर्तुर् अथैनं प्रत्यबोधयत् ॥
पुरा शक्रम् उपस्थाय तवोर्वीं प्रति यास्यतः ।आसीत् कल्पतरुच्छायाम् आश्रिता सुरभिः पथि ॥
धर्मलोपभयाद् राज्ञीम् ऋतुस्नाताम् इमां स्मरन् ।प्रदक्षिणक्रियार्हायां तस्यां त्वं साधु नाचरः ॥
अवजानासि मां यस्माद् अतस् ते न भविष्यति ।मत्प्रसूतिम् अनाराध्य प्रजेति त्वां शशाप सा ॥
स शापो न त्वया राजन् न च सारथिना श्रुतः ।नदत्य् आकाशङ्गायाः स्रोतस्य् उद्दामदिग्गजे ॥
ईप्सितं तदवज्ञानाद् विद्धि सार्गलम् आत्मनः ।प्रतिबध्नाति हि श्रेयः पूज्यपूजाव्यतिक्रमः ॥
हविषे दीर्घसत्त्रस्य सा चेदानीं प्रचेतसः ।भुजंगपिहितद्वारं पातालम् अधितिष्ठति ॥
सुतां तदीयां सुरभेः कृत्वा प्रतिनिधिं शुचिः ।आराधय सप्त्नीकः प्रीता कामदुघा हि सा ॥
इति वादिन एवास्य होतुर् आहुतिसाधनम् ।अनिन्द्या नन्दिनी नाम धेनुर् आववृते वनात् ॥
ललाटोदयम् आभुग्नं पल्लवस्निग्धपाटला ।बिभ्रती श्वेतरोमाङ्कं संध्येव शशिनं नवम् ॥
भुवं कोष्णेन कुण्शोध्नी मेध्येनावभृथाद् अपि ।पस्रवेणाभिवर्षन्ती वत्सालोकप्रवर्तिना ॥
रजःकणैः खुरोद्धूतैः स्पृशद्भिर् गात्रम् अन्तिकात् ।तीर्थाभिषेकजां शुद्धिम् आदधाना महीक्षितः ॥
तां पुण्यदर्शनां दृष्त्वा निमित्तज्ञस् तपोनिधिः ।याज्यम् आशंसितावन्ध्य प्रार्थनं पुनर् अब्रवीत् ॥
अदूरवर्तिनीं सिद्धिं राजन् विगणयात्मनः ।उपस्थितेयं कल्याणी नाम्नि कीर्तित एव यत् ॥
वन्यवृत्तिर् इमां शश्वद् (?) आत्मानुगमनेन गाम् ।विद्याम् अभ्यसनेनेव प्रसादयितुम् अर्हसि ॥
प्रस्थितायां प्रतिष्ठेथाः स्थितायां स्थितिम् आचरेः ।निषण्णायां निषीदास्यां पीताम्भसि पिबेर् अपः ॥
वधूर् भक्तिमती चैनाम् अर्चिताम् आ तपोवनात् ।प्रयता प्रातर् अन्वेतु पितेव धुरि पुत्रिणाम् ॥
इत्य् आ प्रसादाद् अस्यास् त्वं परिचर्यापरो भव ।अविघ्नम् अस्तु ते स्थेयाः सायं प्रतुद्व्रजेद् अपि ॥
तथेति प्रतिजग्राह प्रीतिमान् सपरिग्रहः ।आदेशं देशकालज्ञः शिष्यः शासितुर् आनतः ॥
अथ प्रदोषे दोषज्ञः संवेशाय विशंपतिम् ।सूनुः सूनृतवाक् स्रष्टुर् विससर्जोदित स्रियम् ॥
सत्याम् अपि तपःसिद्धौ नियमापेक्षया मुनिः ।कल्पवित् कल्पयाम् आस वन्याम् एवास्य संविधाम् ॥
निर्दिष्टां कुलपतिना स पर्णशालाम् अध्यास्य प्रयतपरिग्रहद्वितीयः ।तच्छिष्याध्ययननिवेदितावसानां संविष्टः कुशशयने निशां निनाय ॥
अथ प्रजान्माम् अधिपः प्रभाते जायाप्रतिग्राहितगन्धमाल्याम् ।वनाय पीतप्रतिबद्धवत्सां यशोधनो धेनुम् ऋषेर् मुमोच ॥
तस्याः खुरन्यासपवित्रपांसुम् अपांसुलानां धुरि कीर्तनीया ।मार्गं मनुष्येश्वरधर्मपत्नी श्रुतेर् इवार्थं स्मृतिर् अन्वगच्छत् ॥
निवर्त्य राजा दयितां दयालुस् तां सौरभेयीं सुरभिर् यशोभिः ।पयोधरीभूतचतुःसमुद्रां जुगोप गोरूपधराम् इवोर्वीम् ॥
व्रताय तेनानुचरेण धेनोर् न्यषेधि शेषो ऽप्य् अनुयायिवर्गः ।न चान्यतस् तस्य शरीररक्षा स्ववीर्यगुप्ता हि मनोः प्रसूतिः ॥
आस्वादवद्भिः कवलैस् तृणानं कण्डूयनैर् दंशनिवार्णैश् च ।अव्याहतैः स्वैरगतैः स तस्याः सम्राट् समाराधन्तत्परो ऽभूत् ॥
स्थितः स्थिताम् उच्चलितः प्रयातां निषेदुषीम् आसनबन्ध धीरः ।जलाभिलाषी जलम् आदधानां छावेय तां भूपति अन्वगच्छत् ॥
स न्यस्तचिह्नाम् अपि राजलक्ष्मीं तेजोविशेषानुमितां दधानः ।आसीद् अनाविष्कृतदानराजिर् अन्तर्मदावस्थ इव द्विपेन्द्रः ॥
लताप्रतानोद्ग्रथितैः स किशैर् अधिजय्धन्वा विचचार दावम् ।रक्षापदेशान् मुनिहोमधेनोर् वन्यान् विनेष्यन्न् इव दुष्टसत्त्वान् ॥
विषृष्टपार्श्वानुचरस्य तस्य पार्श्वद्रुमाः पाशभृता समस्य ।उदीरयाम् आसुर् इवोन्मदानाम् आलोकशब्दं वयसां विरावैः ॥
मरुत्प्रयुक्ताश् च मरुत्सखाभं तम् अर्च्यम् आराद् अभिवर्तमानम् ।अवाकिरन् बाललताः प्रसूनैर् आलोकशब्दं वयसां विरावैः ॥
धनुर्भृतो ऽप्य् अस्य दयार्द्रभावम् आख्यातम् अन्तःकरणैर् विशङ्कैः ।विलोकयन्त्यो वपुर् आपुर् अक्ष्णां प्रकामविस्तारफलं हरिण्यः ॥
स कीचकैर् मारुतपूर्णरन्ध्रैः कूजद्भिर् आपादितवंश्कृत्यम् ।शुश्राव कुञ्जेषु यशः स्वम् उच्चैर् उद्गीयमानं वनदेवताभिः ॥
ऋक्तस् तुशारैर् गिरिनिर्झराणाम् अनोकहाकम्प्तपुष्पगन्धी ।तम् आतपक्लान्तम् अनातपत्रम् आचारपूतं पवनः सिषेवे ॥
शशाम वृष्ट्यापि विना दवाग्निर् आसीद् विशेषा फलपुष्पवृद्धिः ।ऊनं न सत्त्वेष्व् अधिको बबाधे तस्मिन् वनं गोपत्रि गाहमाने ॥
संचारपूतानि दिगन्तराणि कृत्वा दिनान्ते निलयाय गन्तुम् ।प्रचक्रमे पल्लवरागताम्रा तस्मिन् वनं गोपत्रि गाहमाने ॥
तां देवतापित्रतिथिक्रियार्थाम् अन्वग् ययौ मध्यमलोकपालः ।बभौ च सा तेन सतां मतेन श्रद्धेव साक्षाद् विधिनोपपन्ना ॥
स पल्वलोत्तीर्णवराहयूथान्य् आवासवृक्षोन्मुखबर्हिणानि ।ययौ मृगाध्यासितशाद्वलानि श्यामायमानानि वनानि पश्यन् ॥
आपीनभारोद्वहनप्रयत्नाद् गृष्टिर् गुरुत्वाद् वपुषो नरेन्द्रः ।उभाव् अलंचक्रतुर् अञ्चिताभ्यां तपोवनावृत्तिपथं गताभ्याम् ॥
वसिष्ठधेनोर् अनुयानिनं तम् आवर्तमानं वनिता वनान्तात् ।पपौ निमेषालसपक्ष्मपङ्क्तिर् उपोषिताभ्याम् इव लोचनाभ्याम् ॥
पुरस्कृता वर्त्मनि पार्थिवेन प्रत्युद्गता पार्थिवधर्म्पत्न्या ।तदन्तरे सा विरराज धेनुर् दिनक्षपामध्यगतेव संध्या ॥
प्रदक्षिणीकृत्य पयस्विनीं तां सुदक्षिणा साक्षतपात्रहस्ता ।प्रणम्य चानर्च विशालम् अस्याः शृङ्गान्तरं द्वारम् इवार्थसिद्धेः ॥
वत्सोत्सुकापि स्तिमिता सपर्यां प्रत्यग्रहीत् सेति ननन्दतुस् तौ ।भक्त्योपपन्नेषु हि तविधानां प्रसादचिह्नानि पुरःफलानि ॥
गुरोः सदारस्य निपीड्य पादौ समाप्य सांध्यं च विधिं दिलीपः ।दोहावसाने पुनर् एव दोग्ध्रीं भेजे भुजोच्छिन्नरिपुर् निषण्णाम् ॥
ताम् अन्तिकन्यस्तबलिप्रदीपाम् अन्वास्य गोप्ता गृहिणीसहायः ।क्रमेण सुप्ताम् अनु संविवेश सुप्तोत्थितां प्रातर् अन्ऽ(?)ऊदतिष्ठत् ॥
इत्थं व्रतं धारयतः प्रजार्थं समं महिष्या महनीयकीर्तेः ।सप्त व्यतीयुस् त्रिगुणानि तस्य दिनानि दीनोद्धरणोचितस्य ॥
अन्येद्युर् आत्मानुचरस्य भावं जिज्ञासमाना मुनिहोमधेनुः ।गङ्गाप्रपातान्तविरूढशष्पं गौरीगुरोर् गह्वरम् आविवेष ॥
इत्य् अद्रिषोभाप्रहितेक्षणेन इत्य् अद्रिषोभाप्रहितेक्षणेन ।अलक्षिताभ्युत्पतनो नृपेण प्रसह्य सिंहः किल तां चकर्ष ॥
तदीयम् आक्रन्दितम् आर्तसाधोर् गुहानिबद्धप्रतिशब्ददीर्घम् ।रश्मिष्व् इवादाय नगेन्द्रसक्तां निवर्तयाम् आस नृपस्य दृष्टिम् ॥
स पाटलायां गवि तस्थिवांसं धनुर्धरः केसरिणं ददर्श ।अधित्यकायाम् इव धातुमय्यां लोध्रद्रुमं सानुमतः प्रफुल्लम् ॥
ततो मृगेन्द्रस्य मृगेन्द्रगामी वधाय वध्यस्य शरं शरण्यः ।जाताभिषङ्गो नृपतिर् निषङ्गाद् उद्धर्तुम् ऐच्छत् प्रसभोद्धृतारिः ॥
वामेतरस् तस्य करः प्रहर्तुर् नखप्रभाभूषितकङ्कपत्त्रे ।सक्ताङ्गुलिः सायकपुङ्ख एव चित्रार्पितारम्भ इन्वावतस्थे ॥
बाहुप्रतिष्टम्भविवृद्धमन्युर् अभ्यर्णम् आगस्कृतम् अस्पृशद्भिः ।राजा स्वतेजोभिर् अदह्यतान्तर् भोगीव मन्त्रौषधिरुद्धवीर्यः ॥
तम् आर्यगृह्यं निगृहीतधेनुर् मनुष्यवाचा मनुवंशकेतुम् ।विस्माययन् विस्मितम् आत्मवृत्तौ सिंहोरुसत्त्वं निजगाद सिंहः ॥
अलं महीपाल तव श्रमेण प्रयुक्तम् अप्य् अस्त्रम् इतो वृथा स्यात् ।न पादपोन्मूलनशक्ति रंहः शिलोच्चये मूर्छति मारुतस्य ॥
कैलासगौरं वृअम् आरुरुक्षोः पादार्पणानुग्रहपूतपृष्टम् ।अवेहि मां किंकरम् अष्टमूर्तेः कुम्भोदरं नाम निकुम्भमित्रम् ॥
अमुं पुरः पश्यसि देवदारुं पुत्रीकृतो ऽसौ वृषभध्वजेन ।यो हेमकुम्भस्तननिःसृतानां स्कन्दस्य मातुः पयसां रसज्ञः ॥
कण्डूयमानेन कटं कदाचिद् वन्यद्विपेनोन्मथिता त्वग् अस्य ।अथैनम् अद्रेस् तनया शुशोच सेनान्यम् आलीढम् इवासुरास्त्रैः ॥
तदा प्रभृत्य् एव वनद्विपानां त्रासार्थम् अस्मिन्न् अहम् अदिकुक्षौ ।व्यापारितः शूलभृता विधाय सिंहत्वम् अङ्कागतसत्त्ववृत्ति ॥
तस्यालम् एषा क्षुधितस्य तृप्त्यै प्रदिष्टकाला परमेश्वरेण ।उपस्थिता शोणितपारणा मे सुरद्विषश् चान्द्रमसी सुधेव ॥
स त्वं निवर्तस्व विहाय लज्जां गुरोर् भवान् दर्शितशिष्यभक्तिः ।शस्त्रेण रक्ष्यं यद् अशक्यरक्षं न तद् यशः शस्त्रभृतां क्षिणोति ॥
इति प्रगल्भं पुरुसाधिराजो मृगाधिराजस्य वचो निशम्य ।प्रत्याहतास्त्रो गिरिशप्रभावाद् आत्मन्य् अवज्ञां शिथिलीचकार ॥
प्रत्यब्रवीच् चैनम् इषुप्रयोगे तत्पूर्वसङ्गे वितथप्रयत्नः ।जडीकृतस् त्र्यम्बकविक्षणेन वज्रं मुमुक्षन्न् इव वज्रपाणिः ॥
प्रत्याह वैनं शरमोक्षवन्ध्यो मा पत्त्रपर्वात् स्वरभेदम् आप्तः ।प्रहीणपूर्वध्वनिनाधिरूढस् तुलाम् असारेन शरद्घनेन ॥
संरुद्धचेष्टस्य हेतुः हास्यं वचस् तद् यद् अहं विवक्षुः ।अन्तर्गतं प्राणभृतां हि वेद सर्वं भवान् भावम् अतो ऽभिधास्ये ॥
मान्यः स मे स्थावरजङ्गमानां सर्गस्थितिप्रत्यवहारहेतुः ।गुरोर् अपीदं धनम् आहिताग्नेर् नश्यत् पुरस्ताद् अनुपेक्षणीयम् ॥
स त्वं मदीयेन शरीरवृत्तिं देहेन निर्वर्तयितुं प्रसीद ।दिनावसानोत्सुकबालवत्सा विसृज्यतां धेनुर् इयं महर्षेः ॥
अथान्धकारं गिरिगह्वराणां दंष्ट्रामयूखैः शकलानि कुर्वन् ।भूयः स भूतेश्वरपार्श्ववर्ती किंचिद् विहस्यार्थपतिं बभाषे ॥
एकातपत्रं जगतः प्रभुत्वं नवं ययः कान्तम् इदं वपुश् च ।अल्पस्य हेतोर् बहु हातुम् इच्छन् विचारमूधः प्रतिभासि मे त्वम् ॥
भूतानुकम्पा तव चेद् इयं गौर् एका भवेत् स्वस्तिमती त्वदन्ते ।जीवन् पुनः शश्वद् उपप्लवेभ्यः प्रजाः प्रजानाथ पितेव पासि ॥
अथैकधेनोर् अपराधचण्डाद् गुरोः कृषानुप्रतिमाद् बिभेषि ।शक्यो ऽस्य मन्युर् भवता विनेतुं गाः कोटिशः स्पर्शयता घटोध्नीः ॥
तद् रक्ष कल्याणपरंपराणां भोक्तारम् ऊर्जस्वलम् आत्मदेहम् ।महीतलस्पर्शनमात्रभिन्नम् ऋद्धं हि राज्यं पदम् ऐन्द्रम् आहुः ॥
एतावद् उक्त्वा विरते मृगेन्द्रे प्रतिस्वनेनास्य गुहागतेन ।शिलोच्चयो ऽपि क्षितिपालम् उच्चैः प्रीत्या तम् एवार्थम् अभाषतेव ॥
निशम्य देवानुचरस्य वाचं मनुष्यदेवः पुनर् अप्य् उवाच ।धेन्वा तदध्यासितकातराक्ष्या निरीक्ष्यमाणः सुतरां दयालुः ॥
क्षतात् किल त्रायत इत्य् उदग्रः क्षत्रस्य शब्दो भुवनेषु रूढः ।राज्येन किं तद्विपरीतवृत्तेः प्राणैर् उपक्रोशमलीमसैर् वा ॥
कथं नु शक्यो ऽनुनयो महर्षेर् विश्राणनाच् चान्यपयस्विनीनाम् ।इमाम् अनूनां सुरभेर् अवेहि रुद्रौजसा तु पहृतं त्वयास्याम् ॥
सेयं स्वदेहार्पणनिष्क्रयेण न्याय्या मया मोचयितुं भवत्तः ।न पारणा स्याद् विहता तवैवं भवेद् अलुप्तश् च मुनेः क्रियार्थः ॥
भवान् अपीदं परवान् अवैति महान् हि यत्नस् तव देवदारौ ।स्थातुं नियोक्तुर् न हि शक्यम् अग्रे विनाश्य रक्ष्यं स्वयम् अक्षतेन ॥
किम् अप्य् अहिंस्यस् तव चेन् मतो ऽहं यशःशरीरे भव मे दयालुः ।एकान्तविधंसिषु मद्विधानां पिण्डेष्व् अनास्था खलु भौतिकेषु ॥
संबन्धम् आभाषणपूर्वम् आहुर् वृत्तः स नौ संगतयोर् वनान्ते ।तद् भूतनाथानुग नार्हसि त्वं संबन्धिनो मे प्रणयं विहन्तुम् ॥
तथेति गाम् उक्तवते दिलीपः सद्यः प्रतिष्टम्भविमुक्तबाहुः ।स न्यस्त शस्त्रो हरये स्वदेहम् उपानयत् पिण्डम् इवामिषस्य ॥
तस्मिन् क्षणे पालयितुः प्रजानाम् उत्पश्यतः सिंहनिपातम् उग्रम् ।अवाङ्मुखस्य्ऽओपरि पुष्पवृष्टिः पपात विद्याधरहस्तमुक्ता ॥
उत्तिष्ठ वत्सेत्य् अमृतायमानं वचो निशम्योत्थितम् उत्थितः सन् ।ददर्श राजा जननीम् इव स्वां गाम् अग्रतः प्रस्रविणीं न सिंहम् ॥
तं विस्मितं धेनुर् उवाच साधो मायां मयोध्भाव्य परीक्षितो ऽसि ।ऋषिप्रभावान् मयि नान्तको ऽपि प्रभुः प्रहर्तुं किम् उतान्यहिंस्राः ॥
भक्त्या गुरौ मय्य् अनुकम्पाय च प्रीतास्मि ते पुत्र वरं वृणीष्व ।न केवलानां पयसां प्रसूतिम् अवेहि मां कामदुघां प्रसन्नाम् ॥
ततः समानीय समानितार्थी हस्तौ स्वहस्तार्जितवीरशब्दः ।वंशस्य कर्तारम् अनन्तकीर्तिं सुदक्षिणायां तनयं ययाचे ॥
संतानकामाय तथेति कामं राज्ञे प्रतिश्रुत्य पयस्विनी सा ।दुग्ध्वा पयः पत्त्रपुटे मदीयं पुत्र्ऽ; ओपभुङ्क्ष्व्ऽ एति तम् आदिदेश ॥
वत्सस्य होमार्थविधेश् च शेषम् ऋषेर् अनुज्ञाम् अधिगम्य मातः ।ऊधस्यम् इच्छामि तवोपभोक्तुम्यं षष्ठाम्शम् उर्व्या इव रक्षितायाः ॥
इत्थं क्षितीशेन वसिष्ठधेनुर् विज्ञापिता प्रीततरा बभूव ।तदन्विता हैमवताच् च कुक्षेः प्रत्याययाव् आश्रमम् अश्रमेण ॥
तस्याः प्रसन्नेन्दुमुखः प्रसादं गुरुर् नृपाणां गुरवे निवेद्य ।प्रहर्षचिह्नानुमितं प्रियायै शशंस वाचा पुनरुक्तयेव ॥
स नन्दिनीस्तन्यम् अनिन्दितात्मा सद्वत्सलो वत्सहुतावशेषम् ।पपौ वसिष्ठेन कृताभ्यनुज्ञः शुभ्रं यशो मूर्तम् इवातितृष्णः ॥
प्रातर् यथोक्तव्रतपारणान्ते प्रास्थानिकं स्वस्त्ययनं प्रयुज ।तौ दंपती स्वां प्रति राजधानीं प्रस्थापयाम् आस वशी वसिष्ठः ॥
प्रदक्षिणीकृत्य हुतं हुताशम् अनन्तरं भर्तुर् अरुन्धतीं च ।धेनुं सवत्सां च नृपः प्रतस्थे सन्मङ्गलोदग्रतरप्रभावः ॥
श्रोताभिरामध्वनिना रथेन स धर्मपत्नीसहितः सहिष्णुः ।ययाव् अनुद्घातसुखेन मार्गं स्वेनेव पूर्णेन मनोरथेन ॥
तम् आहितौत्सुक्यम् अदर्शनेन प्रजाः प्रजार्थव्रतकर्शिताङ्गम् ।नेत्रैः पपुस् तृप्तिम् अनाप्नुवद्भिर् नवोदयं नाथम् इवौषधीनाम् ॥
पुरंदरश्रीः पुरम् उत्पताकं प्रविश्य पौरैर् अभिनन्द्यमानः ।भुजे भुअंगेन्द्रसमानसारे भूयः स भूमेर् धुरम् आससञ्ज ॥
अथ नयनसमुत्थं ज्योतिर् अत्रेर् इव द्यौः सुरसरिद् इव तेजो वह्निनिष्ठ्यूतम् ऐशम् ।नरपतिकुलभूत्यै गर्भम् आधत्त राज्ञी गुरुभिर् अभिनिविष्टं लोकपालानुभावैः ॥
अथेप्सितं भर्तुर् उपस्थितोदयं सखीजनोद्वीक्षणकौमुदीमुखम् ।निदानम् इक्ष्वाकुकुलस्य संततेः सुदक्षिणा दौर्हृदलक्षणं दधौ ॥
शरीरसादाद् असमग्रभूषणा मुखेन सालक्ष्यत लोध्रपाण्डुना ।तनुप्रकाशेन विचेयतारका प्रभातकल्पा शशिनेव शर्वरी ॥
ततो विशांपत्युर् अनन्यसंततेर् मनोरथं किंचिद् इवोदयोन्मुखम् ।अनन्यसौहार्दरसस्य दोहदं प्रिया प्रपेदे प्रकृतिप्रियंवदा ॥
मुखेन सा केतकपत्त्रपाण्डुना कृशाङ्गयष्टिः परिमेयभूषणा ।स्थिताल्पतारां करुणेन्दुमण्डलां विभातकल्पां रजनीं व्यडम्बयत् ॥
तदाननं मृत्सुरभि क्षितीश्वरो रहस्य् उपाघ्राय न तृप्तिम् आययौ ।करीव सिक्तं पृषतैः पयोमुचां शुचिव्यपाये वनराजिपल्वलम् ॥
दिवं मरुत्वान् इव भोक्ष्यते भुवं दिगन्तविश्रान्तरथो हि तत् सुतः ।अतो ऽभिलाषे प्रथमं तथाविधे मनो बबन्धान्यरसान् विलङ्घ्य सा ॥
न मे ह्रिया शंसति किंचिद् ईप्सितं स्पृहावती वस्तुषु केषु मागधी ।न हीष्टम् अस्य त्रिदिवे ऽपि भूपतेर् प्रियासखीर् उत्तरकोसलेश्वरः ॥
उपेत्य सा दोहददुःखशीलतां यद् एव वव्रे तद् अपश्यद् आहृतम् ।न हीष्टम् अस्य त्रिदिवे ऽपि भूपतेर् अभूद् अनासाद्यम् अधिज्यधन्वनः ॥
क्रमेण निस्तीर्य च दोहदव्यथां प्रचीयमानावयवा रराज सा ।पुराणपत्त्रापगमाद् अनन्तरं लतेव संनद्धमनोज्ञपल्लवा ॥
दिनेषु गच्छत्सु नितान्तपीवरं तदीयम् आनीलमुखं स्तनद्वयम् ।तिरश्चकार भ्रमराभिलीनयोः सुजातयोः पङ्कजकोशयोः श्रियम्) ॥
निधानगर्भाम् इव सागराम्बरां शमीम् इवाभ्यन्तरलीनपावकाम् ।नदीम् इवान्तःसलिलां सरस्वतीं नृपः ससत्त्वां महिषीम् अमन्यत ॥
प्रियानुरागस्य मनःसमुन्नतेर् भुजार्जितानां च दिगन्तसंपदाम् ।यथाक्रमं पुंसवनादिकाः क्रिया धृतेश् च धीरः सदृशीर् व्यधत्त सः ॥
सुरेन्द्रमात्राश्रितगर्भगौरवात् प्रयत्नमुक्तासनया गृहागतः ।तयोपचाराञ्जलिखिन्नहस्तया ननन्द पारिप्लवनेत्रया नृपः ॥
कुमारभृत्याकुशलैर् अनुष्ठिते भिषग्भिर् आप्तैर् अथ गर्भभर्मणि ।पतिः प्रतीतः प्रसवोन्मुखीम् प्रियां ददर्श काले दिवम् अभ्रीतम् इव ॥
ग्रहैस् ततः पञ्चभिर् उच्चसंश्रयैर् असूर्यगैः सूचितभाग्यसंपदम् ।असूत पुत्रं समये शचीसमा त्रिसाधना शक्तिर् इवार्थम् अक्षयम् ॥
दिशः प्रसेदुर् मरुतो ववुः सुखाः प्रदक्षिणार्चिर् हविर् अग्निर् आददे ।बभूव सर्वं शुभशंसि तत्क्षणं भवो हि लोकाभ्युदयाय तादृशाम् ॥
अरिष्टशय्यां परितो विसारिणा सुजन्मनस् तस्य निजेन तेजसा ।निशीथदीपाः सहसा हतत्विषो बभूवुर् आलेख्यसमर्पिता इव ॥
जनाय शुद्धान्तचराय शंसते कुमारजन्मामृतसंमिताक्षरम् ।अदेयम् आसीत् त्रयम् एव भूपतेः शशिप्रभं छत्त्रम् उभे च चामरे ॥
समीक्ष्य पुत्रस्य चिरान् मुखं पिता निधानकुम्भस्य युवेव दुर्गतः ।मुदा शरीरे प्रबभूव नात्मनः पयोधिर् इन्दूदयमूर्छितो यथा ॥
निवातपद्मस्तिमितेन चक्षुषा नृपस्य कान्तं पिबतः सुताननम् ।महोदधेः पूर इवेन्दुदर्शनाद् गुरुः प्रहर्षः प्रबभूव नात्मनि ॥
स जातकर्मण्य् अखिले तपस्विना तपोवनाद् एत्य पुरोधसा कृते ।दिलीपसूनुर् मणिर् आकरोद्भवः प्रयुक्तसंस्कार इवाधिकं बभौ ॥
सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम् ।न केवलं सद्मनि मागधीपतेः पथि व्यजृम्भन्त दिवौकसाम् अपि ॥
न संयतस् तस्य बभूव रक्षितुर् विसर्जयेद् यं सुतजन्महर्षितः ।ऋणाभिधानात् स्वयम् एव केवलं तदा पित्ःणां मुमुचे स बन्धनात् ॥
शुतस्य यायाद् अयम् अन्तम् अर्भकस् तथा परेषां युधि चेति पार्थिवः ।अवेक्ष्य धातोर् गमनार्थम् अर्थविच् चकार नाम्ना रघुम् आत्मसंभवम् ॥
पितुः प्रयत्नात् स समग्रसंपदः शुभैः शरीरावयवैर् दिने दिने ।पुपोष वृद्धिं हरिदश्वदीधितेर् अनुप्रवेशाद् इव बालचन्द्रमाः ॥
उमावृषाङ्कौ शरजन्मना यथा यथा जयन्तेन शचीपुरंदरौ ।तथा नृपः सा चु सुतेन मागधी ननन्दतुस् तत्सदृशेन तत्समौ ॥
रथाङ्गनाम्नोर् इव भावबन्धनं बभूव यत् प्रेम परस्पराश्रयम् ।विभक्तम् अप्य् एकसुतेन तत् तयोः परस्परस्योपरि पर्यचीयत ॥
उवाच धात्र्या प्रथमोदितं वचो ययौ तदीयाम् अवलम्ब्य चाङ्गुलिम् ।अभूच् च नम्रः प्रणिपातशिक्षया पितुर् मुदं तेन ततान सो ऽर्भकः ॥
तम् अङ्कम् आरोप्य शरीरयोगजैः सुखैर् निषिञ्चन्तम् इवामृतं त्वचि ।उपान्तसंमीलितलोचनो नृपश् चिरात् सुतस्पर्शरस्ज्ञतां ययौ ॥
तम् अङ्कम् आरोप्य शरीरयोगजैः स्थितेर् अभेत्ता स्थितिमन्तम् अन्वयम् ।स्वमूर्तिभेदेन गुणाग्र्यवर्तिना पतिः प्रजानाम् इव सर्गम् आत्मनः ॥
स वृत्तचौलश् चलकाकपक्षकैर् अमात्यपुत्रैः सवयोभिर् अन्वितः ।लिपेर् यथावद्ग्रहणेन वाङ्मयं नदीमुखेनेव समुद्रम् आविशत् ॥
अथोपनीतं विधिवद् विपश्चितो विनिन्युर् एनं गुरवो गुरुप्रियम् ।अवन्ध्ययत्नाश् च बभूवुर् अर्भके ततार विद्याः पवनातिपातिभिर् ॥
धियः समग्रैः स गुणैर् उदारधीः क्रमाच् चतस्रश् चतुरर्णवोपमाः ।ततार विद्याः पवनातिपातिभिर् दिशो हरिद्भिर् हरिताम् इवेश्वरः ॥
त्वचं स मेध्यां परिधाय रौरवीम् अशिक्षतास्त्रं पितुर् एव मन्त्रवत् ।न केवलं तद्गुरुर् एकपार्थिवः क्षिताव् अभूद् एकधनुर्धरो ऽपि सः ॥
महोक्षतां वत्सतरः स्पृशन्न् इव द्विपेन्द्रभावं कलभः श्रयन्न् इव ।रघुः क्रमाद् यौवनभिन्नशैशवः पुपोष गाम्भीर्यमनोहरं वपुः ॥
अथास्य गोदानविधेर् अनन्तरं विवाहदीक्षां निरवर्तयद् गुरुः ।नरेन्द्रकन्यास् तम् अवाप्य सत्पतिं तमोनुदं दक्षसुता इवाबभुः ॥
युवा युगव्यायतबाहुर् अंसलः कपाटवक्षाः परिणद्धकंधरः ।वपुःप्रकर्षाद् अजयद् गुरुं रघुस् तथापि नीचैर् विनयाद् अदृश्यत ॥
ततः प्रजानां चिरम् आत्मना धृतां नितान्तगुर्वीं लघयिष्यता धुरम् ।निसर्गसंस्कारविनीत इत्य् असौ नृपेण चक्रे युवराजशब्दभाक् ॥
नरेन्द्रमूलायतनाद् अनन्तरं घनव्यपायेन गभस्तिमान् इव ।अगच्छद् अंशेन गुणाभिलाषिणी नवावतारं कमलाद् इवोत्पलम् ॥
विभावसुः सारथिनेव वायुना घनव्यपायेन गभस्तिमान् इव ।बभूव तेनातितरां सुदुःसहः कटप्रभेदेन करीव पार्थिवः ॥
नियुज्य तं होमतुरंगरक्षणे धनुर्धरं राजसुतैर् अनुद्रुतम् ।अपूर्णम् एकेन शतक्रतूपमः शतं क्रतूना अपविघ्नम् आप सः ॥
ततः परं तेन मखाय वज्वना तुरंगम् उत्सृष्टम् अनर्गलं पुनः ।धनुर्भृताम् अग्रत एव रक्षिणां जहार शक्रः किल गूढविग्रहः ॥
विषादलुप्तप्रतिपत्ति विस्मितं ममैव येनेह तुरंगम् ईक्षसे ।धेन्वा निशम्येति वचः समीर्तं श्रुतप्रभावा ददृशे ऽथ नन्दिनी ॥
स्वेदाम्बुना मार्जय पुत्र लोचने ममैव येनेह तुरंगम् ईक्षसे ।धेन्वा निशम्येति वचः समीरितं मुदं पराम् आप दिलीपनन्दनः ॥
तदङ्गनिस्यन्दजलेन लोचने प्रमृज्य पुण्येन पुरस्कृतः सताम् ।अतीन्द्रियेष्व् अप्य् उपपन्नदर्शनो बभूव भावेषु दिलीपनन्दनः ॥
स पूर्वतः पर्वतपक्षशातनं ददर्श देवं नरदेवसंभवः ।पुनः पुनः सूतनिषिद्धचापलं हरन्तम् अश्वं रथरश्मिसंयतम् ॥
स पूर्वतः पर्वतपक्षशातनं हरिं विदित्वा हरिभिश् च वाजिभिः ।अवोचद् एनं गन्गस्पृशा रघुः स्वरेण धीरेण निवर्तयन्न् इव ॥
मखांशभाजां प्रथमो मनीषिभिस् त्वम् एव देवेन्द्र सदा निगद्यसे ।अजस्रदीक्षाप्रयतस्य मद्गुरोः क्रियाविघाताय कथं प्रवर्तसे ॥
त्रिलोकनाथेन सदा मखद्विषस् त्वया नियम्या ननु दिव्यचक्षुषा ।स चेत् स्वयं करमसु धर्मचारिणां त्वम् अन्तरायो भवसि च्युतो विधिः ॥
तद् अङ्गम् अग्र्यं मघवन् महाक्रतोर् अमुं तुरंगं प्रतिमोक्तुम् अर्हसि ।पतःश्रुतेर् दर्शयितार ईश्वरा मलीमसाम् आददते न पद्धतिम् ॥
इति प्रगल्भं रघुणा समीरितं वचो निशम्याधिपतिर् दिवौकसाम् ।निवर्तयाम् आस रथं सविस्मयः प्रचक्रमे च प्रतिवक्तुम् उत्तरम् ॥
यद् आत्थ राजन्यकुमार तत् तथा यशस् तु रक्ष्यं परतो यशोधनैः ।जगत्प्रकाशं तद् अशेषम् इज्यया भवद्गुरुर् लङ्घयितुं ममोद्यतः ॥
हरिर् यथैकः पुरुशोत्तमः स्मृतो महेश्वरस् त्र्यम्बक एव नापरः ।तथा विदुर् मां मुनयः शतक्रतुं द्वितीयगामी न हि शब्द एष नः ॥
अतो ऽयम् अश्वः कपिलानुकारिणा पितुस् त्वदीयस्य मयापहारितः ।अलं प्रयत्नेन तवात्र मा निधाः पदं पदव्यां सगरस्य संततेः ॥
ततः प्रहस्यापभयः पुरंदरं पुनर् बभाषे तुरगस्य रक्षिता ।गृहाण शस्त्रं यदि सर्ग एष ते न खल्व् अनिर्जित्य रघुं कृती भवान् ॥
स एवम् उक्त्वा मघवन्तम् उन्मुखः करिष्यमाणः सशरम् शरासनम् ।अतिष्ठद् आलीढविशेषशोभिना वपुःप्रकर्षेण विडम्बितेश्वरः ॥
रघोर् अवष्टम्भमयेन पत्त्रिणा हृदि क्षतो गोत्रभिद् अप्य् अमर्षणः ।नवाम्बुदानीकमुहूर्तलाञ्छने धनुष्य् अमोघं समधत्त सायकम् ॥
दिलीपसूनोः स बृहद् (?) भुजान्तरं प्रविश्य भीमासुरशोणितोचितः ।पपाव् अनास्वादितपूर्वम् आशुगः कुतूहलेनेव मनुष्यशोणितम् ॥
हरेः कुमारो ऽपि कुमारविक्रमः सुरद्विपास्फालनकर्कशाङ्गुलौ ।भुजे शचीपत्त्रविशेषकाङ्किते स्वनामचिह्नं निचखान सायकम् ॥
जहार चान्येन मयूरपत्त्रिणा शरेण शक्रस्य महाशनिध्वजम् ।चुकोप तस्मै स भृशं सुरश्रियः प्रसहय केशव्यपरोपणाद् इव ॥
तयोर् उपान्तस्थितसिद्धसैनिकं गरुत्मदाशीविशभीमदर्शनैः ।बभूव युद्धं तुमुउलं जयैषिणोर् अधोमुखैर् ऊर्ध्वमुखैश् च पत्त्रिभिः ॥
अतिप्रबन्धप्रहितास्त्रवृष्टिभिस् तम् आश्रयं दुष्प्रहस्य तेजसः ।शशाक निर्वापयितुं न वासवः स्वतश् च्युतं वह्निम् इवाद्भिर् अम्बुदः ॥
ततः प्रकोष्ठे हरिचन्दनाङ्किते प्रमथ्यमानार्णवधीर ।रघुः शशाङ्कार्धमुखेन पत्त्रिणा शरासनज्याम् अलुनाद् विडौजसः ॥
स चापम् उत्सृज्य विवृद्धमत्सरः प्रणाशनाय प्रबलस्य विद्विषः ।महीध्रपक्षव्यपरोपणोचितं स्फुरत्प्रभामण्डलम् अस्त्रम् आददे ॥
रघुर् भृशं वक्षसि तेन ताडितः पपात भूमौ सह सैनिकाश्रुभिः ।निमेषमात्राद् अवधूय तद् व्यथां सहोत्थितः सैनिकहर्षनिस्वनैः ॥
तथापि शस्त्रव्यवहारनिष्ठुरे बिपक्षभावे चिरम् अस्य तस्थुषः ।तुतोष वीर्यातिशयेन वृत्रहा पदं हि सर्वत्र गुणैर् निधीयते ॥
असङ्गम् अद्रिष्व् अपि सारवत्तया न मे त्वदन्येन विसोढम् आयुधम् ।अवेहि मां प्रीतम् ऋते तुरंगमात् किम् इच्छसीति स्फुटम् आह वासवः ॥
ततो निषङ्गाद् असमग्रम् उद्धृतं सुवर्णपुङ्खद्युतिरञ्जिताङ्गुलिम् ।नरेन्द्रसूनुः प्रतिसंहरन्न् इषुं प्रियंवदः प्रत्यवदत् सुरेश्वरम् ॥
अमोच्यम् अश्वं यदि मन्यसे प्रभो ततः समाप्ते विधिनैव कर्मणि ।अजस्रदीक्षाप्रयतः स मद्गुरुः क्रतोर् अशेषेण फलेन युज्यताम् ॥
यथा च वृत्तान्तम् इमं सदोगतस् त्रिलोचनैकांशतया दुरासदः ।तवैव संदेषहराद् विशंपतिः शृणोति लोकेश तथा विधीयताम् ॥
तथेति कामं प्रतिशुश्रुवान् रघोर् यथागतं मातलिसारथिर् ययौ ।नृपस्य नातिप्रमनाः सदोगृहं सुदक्षिनासूनुर् अपि न्यवर्तत ॥
तम् अभ्यनन्दत् प्रथमं प्रबोधितः प्रजेश्वरः शासनहारिणा हरेः ।परामृशन् हर्षजडेन पाणिना तदीयम् अङ्गं कुलिशव्रणाङ्कितम् ॥
इति क्षितीशो नवतिं नवाधिकां महाक्रतूनां महनीयशासनः ।समारौरुक्षुर् दिवम् आयुषः क्षये ततान सोपानपरंपराम् इव ॥
अथ स विषव्यावृत्तात्मा यथाविधि सूनवे नृपतिककुदं दत्त्वा यूने सितातपवारणम् ।मुनिवनतरुच्छायां देव्या तया सह शिश्रिये गलितवयसाम् इक्ष्वाकूणा इदं हि कुलव्र्तम् ॥
स राज्यं गुरुणा दत्तं प्रतिपद्याधिकं बभौ ।दिनान्ते निहितं तेजः सवित्रेव हुताशनः ॥
न्यस्तशस्त्रं दिलीपं च तं च शुश्रुवुषां पतिम् ।राज्ञाम् उद्धृतनाराचे हृदि शल्यम् इवार्पितम् ॥
दिलीपानन्तरं राज्ये तं निशम्य प्रतिष्ठितम् ।पूर्वं प्रदूमितो राज्ञां हृदये ऽग्निर् इवोत्थितः ॥
पुरुहूतध्वजस्येव तस्योन्नयनपङ्क्तयः ।नवाभ्युत्थानदर्शिन्यो ननन्दुः स प्रजाः प्रजाः ॥
समम् एव समाक्रान्तं तस्योन्नयनपङ्क्तयः ।तेन सिंहासनं पित्र्यम् अखिलं चारिमण्डलं ॥
छायामण्डललक्ष्येन तम् अदृश्या किल स्वयम् ।पद्मा पद्मातपत्रेण भेजे साम्राज्यदीक्षितम् ॥
परिकल्पितसांनिध्या काले काले च बन्दिषु ।स्तुत्यं स्तुतिभिर् अर्थ्याभिर् उपतस्थे सरस्वती ॥
मनुप्रभृतिभिर् मान्यैर् भुक्ता यद्य् अपि राजभिः ।तथाप्य् अनन्यपूर्वेव तस्मिन्न् आसीद् वसुंधरा ॥
स हि सर्वस्य लोकस्य युक्तदण्डतया मनः ।आददे नातिशीतोष्णो नभस्वान् इव दक्षिणः ॥
मन्दोत्कण्टः कृतास् तेन गुणाधिकतया गुरौ ।फलेन सहकारस्य फुष्पोद्गम इव प्रजाः ॥
नयविद्भिर् नवे राज्ञि सद् असच् चोपदर्शितम् ।पूर्व एवाभवत् पक्षस् तस्मिन् नाभवद् उत्तरः ॥
पञ्चानाम् अपि भूतानाम् उत्कर्षं पुपुषुर् गुणाः ।नवे तस्मिन् महीपाले सर्वं नवम् इवाभवत् ॥
यथा प्रह्लादनाच् चन्द्रः प्रतापात् तपनो यथा ।तथैव सो ऽभूद् अन्वर्थो राजा प्रकृतिरञ्जनात् ॥
कामं कर्णान्तविष्रान्ते विशाले तस्य लोचने ।चक्षुष्मत्ता तु शास्त्रेण सूक्ष्मकार्यार्थदर्शिना ॥
लब्धप्रशमनस्वस्थम् अथैनं समुपस्थिता ।पार्थिवश्रीर् द्वितीयेव शरत् पङ्कजलक्षणा ॥
निर्वृष्टलघुभिर् मेघैर् मुक्तवर्त्मा सुदुःसहः ।स्वं धनुः शङ्कितेनेव युगपद् व्यानशे दिशः ॥
अधिज्यम् आयुधं कर्तुं मुक्तवर्त्मा सुदुःसहः ।स्वं धनुः शङ्कितेनेव संजह्रे शतमन्युना ॥
वार्षिकं संजहारेन्द्रो धनुर् जैत्रं रघुर् दधौ ।प्रजार्थसाधने तौ हि पर्यायोद्यतकार्मुकौ ॥
पुण्डरीकातपत्रस् तं विकसत्काशचामरः ।ऋतुर् विडम्बयाम् आस आसीत् समरसा द्वयोः ॥
प्रसादरीकातपत्रस् तं चन्द्रे च विशदप्रभे ।तदा चक्षुष्मतां प्रीतिर् आसीत् समरसा द्वयोः ॥
हंसश्रेणीषु तारासु कुमुद्वत्सु च वारिषु ।विभूतयय्स् तदीयानां पर्यस्ता यशसाम् इव ॥
इक्षुच्छायनिषादिन्यस् तस्य गोप्तुर् गुणोदयम् ।आकुमारकथोद्घातं शालिगोप्यो जगुर् यशः ॥
प्रससादोदयाद् अम्भः कुम्भयोनेर् महौजसः ।रघोर् अभिभवाशङ्कि चुक्षुभे द्विषतां मनः ॥
मदोदग्राः ककुद्मन्तः सरितां कूलमुद्रुजाः ।लीलाखेलम् अनुप्रापुर् मोहक्षास् तस्य विक्रमम् ॥
प्रसवैः सप्तपर्णानां मदगन्धिभिर् आहताः ।असूययेव तन्नागाः सप्तधैव प्रसुस्रुवुः ॥
सरितः कुर्वती गाधाः पथश् चाश्यानकर्दमान् ।यात्रायै चोदयाम् आस तं शक्तेः प्रथमं शरत् ॥
सम्यक् तस्मै घुतो वह्निर् वाजिनीराजनाविधौ ।प्रदक्षिणार्चिर् व्याजेन हस्तेनेव जयं ददौ ॥
स गुप्तमूलप्रत्यन्तः शुद्धपार्ष्णिर् अयान्वितः ।षड्विधं बलम् आदाय प्रतस्थे दिग्जिगीषया ॥
अवाकिरन् वयोवृद्धास् तं लाजैः पौरयोषितः ।पृषतैर् मन्दरोद्धूतैः क्षीरोर्मय इवाच्युतम् ॥
स ययौ प्रथमं प्राचीं तुल्यः प्राचीनबर्हिषा ।अहितान् अनिलोद्धूतैस् तर्जयन्न् इव केतुभिः ॥
रजोभिः स्यन्दनोद्धूतैर् गजैश् च घनसंनिभैः ।भुवस् तलम् इव व्योम कुर्वन् व्योमेव भूतलम् ॥
प्रतापो ऽग्रे ततः शब्दः परागस् तदन्तरम् ।ययौ पश्चाद् रथादीति चतुःस्कन्धेव सा चमूः ॥
मरुपृष्ठान्य् उदम्भांसि नाव्याः सुप्रतरा नदीः ।विपिनानि प्रकाशानि शक्तिमत्त्वाच् चकार सः ॥
पुरोगैः कलुषास् तस्य सहप्रस्थायिभिः कृशाः ।पश्चात्प्रयायिभिः पङ्काश् चक्रिरे मार्गनिम्नगाः ॥
स सेनां महतीं कर्षन् पूर्वसागरगामिनीम् ।बभौ हरजटाभ्रष्टां गङ्गाम् इव भगीरथः ॥
त्याजितैः फलम् उत्खातैर् भग्नैश् च बहुधा नृपैः ।तस्यासीद् उल्बणो मार्गः पादपैर् इव दन्तिनः ॥
पौरस्त्यान् एवम् आक्रामंस् तांस् ताञ् जनपदाञ् जयी ।प्राप तालीवन्श्यामम् उपकञ्ठं महोदधेः ॥
अनम्राणां समुद्धर्तुस् तस्मात् सिन्धुरयाद् इव ।आत्मा संरक्षितः सुह्मैर् वृत्तिम् आश्रित्य वैतसीम् ॥
वङ्गान् उत्खाय तरसा नेता नौसाधनोद्धतान् ।निचखान जयस्तम्भान् गङ्गास्रोतोऽन्तरेषु सः ॥
आपादपद्मप्रणताः कलमा इव ते रघुम् ।फलैः संवर्धयाम् आसुर् उत्खातप्रतिर्पिताः ॥
स तीर्त्वा कपिषां सैन्यैर् बद्धद्विरदसेतुभिः ।उत्कलादर्शितपथः कलिङ्गाभिमुखो ययौ ॥
स प्रतापं महेन्द्रस्य मूर्ध्नि तीक्ष्णं न्यवेशयत् ।अङ्कुशं द्विरदस्येव यन्ता गम्भीरवेदिनः ॥
प्रतिजग्राह कालिङ्गस् तम् अस्त्रैर् गजसाधनः ।पक्षच्छेदोद्यतं शक्रं शिलावर्षीव पर्वतः ॥
द्विषां विषह्य काकुत्स्थस् तत्र नाराचदुर्दिनम् ।सन्मङ्गलस्नात इव प्रतिपेदे जयश्रियम् ॥
वायव्यास्त्रविनिर्धूतात् पक्षाविद्धान् महोदधेः ।गजानीकात् स कालिङ्गं तार्क्ष्यः सर्पम् इवाददे ॥
ताम्बूलीनां दलैस् तत्र रचितापानभूमयः ।नलिकेरासवं योधाः शात्रवं च पपुर् यशः ॥
गृहीतप्रतिमुक्तस्य स धर्मविजयी नृपः ।श्रियं महेन्द्रनाथस्य जहार न तु मेदिनीम् ॥
ततो वेलातटेनैव फलवत्पूगमालिना ।अगस्त्याचरिताम् आशाम् अनाशास्यजयो ययौ ॥
स सैन्यपरिभोगेण गजदानसुगन्धिना ।कावेरीं सरितां पत्युः शङ्कनीयाम् इवाकरोत् ॥
बलैर् अधुषितास् तस्य विजिगीषोर् गताध्वनः ।मरिचोद्भ्रान्तहारीता मलयाद्रेर् उपत्यकाः ॥
ससञ्जुर् अश्वक्षुण्णानाम् एलानाम् उत्पतिष्णवः ।तुल्यगन्धिषु मत्तेभकटेषु फलरेणवः ॥
आजानेयखुरक्षुण्णपक्वैलाक्षेत्रसंभवम् ।व्यानशे सपदि व्योम त्रिपदीछेदिनाम् अपि ॥
भोगिवेष्टनमार्गेषु चन्दनानां समर्पितम् ।न्ऽआस्रसत् करिणां ग्रैवं त्रिपदीछेदिनाम् अपि ॥
दिशि मन्दायते तेजो दक्षिणस्यां रवेर् अपि ।तस्याम् एव रघोः पाण्ड्याः प्रतापं न विषेहिरे ॥
ताम्रपर्णीसमेतस्य मुक्तासारं महोदधेः ।ते निपत्य ददुस् तस्मै यशः स्वम् इव संचितम् ॥
स निर्विश्य यथाकामं तटेष्व् आलीनचन्दनौ ।स्तनाव् इव दिशस् तस्याः शैलौ मलयदर्दुरौ ॥
तस्यानीकैर् विसर्पद्भिर् अपरान्तजयोद्यतैः ।रामास्त्रोत्सारितो ऽप्य् आसीत् सह्यलग्न इवार्णवः ॥
भयोत्सृष्टविभूषाणां तेन केरलयोषिताम् ।अलकेषु चमूरेणुश् चूर्णप्रतिनिधीकृतः ॥
मुरलामारुतोद्धूतम् अगमत् कैतकं रजः ।तद्योधवारबाणानाम् अयत्नपटवासताम् ॥
अभ्यभूयत वाहानां चरतां गात्रशिञ्जितैः ।वर्मभिः पवनोद्धूतराजतालीवनद्व्ह्वनैः ॥
खर्जूरीस्कन्धनद्धानां मदोद्गार्तसुगन्धिषु ।कटेषु करिणां पेतुः पुंनागेभ्यः शिलीमुखाः ॥
अवकाशं किलोदन्वान् रामायाभ्यर्थितो ददौ ।अपरान्तमहीपालव्याजेन रघवे करम् ॥
मत्तेभरदनोत्कीर्णव्यक्तविक्रमलक्षणम् ।त्रिकूटम् एव तत्रोच्चैर् जयस्तम्भं चकार सः ॥
पारसीकांस् ततो जेतुं प्रतस्थे स्थलवर्त्मना ।इन्द्रियाख्यान् इव रिपूंस् तत्त्वज्ञानेन संयमी ॥
यवनीमुखपद्मानां सेहे मधुमदं न सः ।बालातपम् इवाब्जानाम् अकालजलदोदयः ॥
संग्रामस् तुमुलस् तस्य पाश्चात्यैर् अश्वसाधनैः ।शार्ङ्गकूजितविज्ञेयप्रतियोधे रजस्य् अभूत् ॥
भल्लापवर्जितैस् तेषां शिरोभिः श्मश्रुलैर् महीम् ।तस्तार सरघाव्याप्तैः स क्षौद्रपटलैर् इव ॥
अपनीतशिरस्त्राणाः शेषास् तं शरणं ययुः ।प्रणिपातप्रतीकारः संरम्भो हि महात्मनाम् ॥
विनयन्ते स्म तद्योधा मधुभिर् विजयश्रमम् ।आस्तीर्णाजिनरत्नासु द्राक्षावलयभूमिषु ॥
ततः प्रतस्थे कौबेरीं भास्वान् इव रघुर् दिशम् ।शरैर् उस्रैर् इवोदीच्यान् उद्धरिष्यम् रसान् इव ॥
जितान् अजय्यस् तान् एव कृत्वा रथपुरःसरान् ।महार्णवम् इवौराग्निः प्रविवेशोत्तरापथम् ॥
विनीताध्वश्रमास् तस्य सिन्धुतीरवेचेष्टनैः ।दुधुवुर् वाजिनः स्कन्धांल् लग्नकुङ्कुमकेसरान् ॥
तत्र हूणावरोधानां भर्तृशु व्यक्तविक्रमम् ।कपोलपाटलादेशि बभूव रघुचेष्टितम् ॥
काम्बोजाः समरे सोढुं तस्य वीर्यम् अनीश्वराः ।गजालानपरिक्लिष्टैर् अक्षोटैः सार्धम् आनताः ॥
तेषां सदश्वभूयिष्ठास् तुङ्गा द्रविणराशयः ।उपदा विविशुः शश्वन् नोत्सेकाः कोसलेश्वरम् ॥
ततो गौरीगुरुं शैलम् आरुरोहाश्वसाधनः ।वर्धयन्न् इव तत्कूटान् उद्धूतैर् धातुरेणुभिः ॥
शशंस तुल्यसत्त्वानां सैन्यघोषे ऽप्य् असंभ्रमम् ।गुहाशयानां सिंहानां परिवृत्यावलोकितम् ॥
भूर्जेषु मर्मरीभूताः कीचकध्वनिहेतवः ।गङ्गाशीकरिणो मार्गे मरुतस् तं सिषेविरे ॥
विशश्रमुर् नमेरूणां छायास्व् अध्यास्य सैनिकाः ।दृषदो वासितोत्सङ्गा निषण्णमृगनाभिभिः ॥
सरलासक्तमातङ्गग्रैवेयस्फुरितत्विषः ।आसन्नोषधयो नेतुर् नक्तम् अस्नेहदीपिकाः ॥
तस्योत्सृष्टनिवासेषु कण्ठरज्जुक्षत त्वचः ।गजवर्ष्म किरातेभ्यः शशंसुर् देवदारवः ॥
तत्र जन्यं रघोर् घोरं पार्वतीयैर् गणैर् अभूत् ।नाराचक्षेपणीयाश्मनिष्पेषोत्पतितानलम् ॥
शरैर् उत्सवसंकेतान् स कृत्वा विरतोत्सवान् ।जयोदाहरणं बाह्वोर् गापयाम् आस किंनरान् ॥
परस्परेण विज्ञातस् तेषूपायनपाणिषु ।राज्ञा हिमवतः सारो राज्ञः सारो हिमाद्रिणा ॥
तत्राक्षोभ्यं यशोराशिं निवेश्यावरुरोभ सः ।पौलस्त्यतुलितस्याद्रेर् आदधान इव ह्रियम् ॥
चकम्पे तीर्णलौहित्ये तस्मिन् प्राग्ज्योतिषेश्वरः ।तद्गालानतां प्राप्तैः सह कालागुरुद्रुअमैः ॥
न प्रसेहे स रुद्धार्कम् अधारावर्षदुर्दिनम् ।रथवर्त्म रजो ऽप्य् अस्य कुत एव पताकिनीम् ॥
तम् ईशः कामरूपाणाम् अत्याखण्डलविक्रमम् ।भेजे भिन्नकटैर् नागैर् अन्यान् उपरुरोध यैः ॥
कामरूपेश्वरस् तस्य हेमपीठाधिदेवताम् ।रत्नपुष्पोपहारेण च्छायाम् आनर्च पादयोः ॥
इति जित्वा दिषो जिष्णुर् न्यवर्तत रथोद्धतम् ।रजो विश्रामयन् राज्ञां छत्त्रशून्येषु मौलिषु ॥
स विश्वजितम् आजह्रे यज्ञं सर्वस्वदक्षिणम् ।आदानं हि विसर्गाय सतं वारिमुचाम् इव ॥
सत्त्रान्ते सचिवसखः पुरस्क्रियाभिर् गुर्वीभिः शमितपराजयव्यलीकान् ।काकुत्स्थश् चिरविरहोत्सुकावरोधान् राजन्यान् स्वपुरनिवृत्तये ऽनुमेने ॥
यज्ञान्ते तम् अवभृथाबिषेकपूतं सत्कारैः शमितपराजयव्यलीकान् ।आमन्त्र्योत्सुकवनितात्पतद्विसृष्टाः स्वानि स्वान्य् अवनिभुजः पुराणि जग्मुः ॥
ते रेकाध्वजकुलिशातपत्रैचिह्नं सम्राजश् चरणयुगं प्रसादलभ्यम् ।प्रस्थानप्रणतिभिर् अङ्गुलीषु चक्रुर् मौलिस्रक्च्युतमकरन्दरेणुगौरम् ॥
तम् अध्वरे विश्वजिति क्षितीशं निःशेषविश्राणितकोशजातम् ।उपात्तविद्यो गुरुदक्षिनार्थी कौत्सः प्रपेदे वरतन्तुशिष्यः ॥
स मृन्मये वीतहिरण्मयत्वात् पात्रे निधायार्गह्यम् अनर्घ्यशीलः ।श्रुतप्रकाशं यशसा प्रकाशः प्रत्युज्जगामातिथिम् आतिथेयः ॥
तम् अर्चयित्वा विधिवद् विधिज्ञस् तपोधनं मानधनाग्रयायी ।विशांपतिर् विष्टरभाजम् आरात् कृताञ्जलिः कृत्यविद् इत उवाच ॥
अप्य् अग्रणीर् मन्त्रकृताम् ऋषीणां कुशाग्रबुद्धे कुशली गुरुस् ते ।यतस् त्वया ज्ञानम् अशेषम् आप्तम् लोकेन चैतन्यम् इवोष्णरश्मेः ॥
कायेन वाचा मनसापि शश्वद् यत् संभृतं वासवधैर्यलोपि ।आपाद्यते न व्ययम् अन्तरायैः कच्चिन् महर्षेस् त्रिविधं तपस् तत् ॥
आधारबन्धप्रमुखैः प्रयत्नैः संवर्धितानां सुतनिर्विशेषम् ।कच्चिन् न वाय्वादिर् उपप्लवो वः श्रमच्छिदं आश्रमपादपानाम् ॥
क्रियानिमित्तेष्व् अपि वत्सलत्वाद् अभग्नकामा मुनिभिः कुशेषु ।तदङ्कशय्याच्युतनाभिनाला कच्चिन् मृगीणाम् अनघा प्रसूतिः ॥
निर्वर्त्यते यैर् नियमाभिषेको येभ्यो निवापाञ्जलयः पित्ःणाम् ।तान्य् उञ्छषष्ठाङ्कितसैकतानि शिवानि वस् तीर्थजलानि कच्चित् ॥
नीवारपाकादि कडम्गरीयैर् आमृश्यते जानपदैर् न कच्चित् ।कालोपपन्नातिथिकल्पभागं वन्यं शरीरस्थितिसाधनं वः ॥
अपि प्रसन्नेन महर्षिणा त्वं सम्यग् विनीयानुमतो गृहाय ।कालो ह्य् अयं संक्रमितुं द्वितीयं सर्वोपकारक्षमम् आश्रमं ते ॥
तवार्हतो नाभिगमेन तृप्तं मनो नियोगक्रिययोत्सुकं मे ।अप्य् आज्ञया शासितुर् आत्मना वा प्राप्तो ऽसि संभावयितुं वनान् माम् ॥
इत्य् अर्घ्यपात्रानुमितव्ययस्य रघोर् उदाराम् अपि गां निशम्य ।स्वार्थोपपत्तिं प्रति दुर्बलाशस् तम् इत्य् अवोचद् वरतन्तुशिष्यः ॥
सर्वत्र नो वार्त्तम् अवेहि राजन् नाथे कुतस् त्वव्य् अशुभं प्रजानाम् ।सूर्ये तपत्य् आवरणाय दृष्टेः कल्पेत लोकस्य कथं तमिस्रा ॥
भक्तिः प्रतीक्ष्येषु कुलोचिता ते पूर्वान् महाभाग तया ऽतिशेषे ।व्यतीतकालस् त्व् अहम् अभ्युपेतस् त्वाम् अर्थिभावाद् इति मे विषादः ॥
शरीरमात्रेण नरेन्द्र तिष्ठन्न् आभासि तीर्थप्रतिपादितर्द्धिः ।आरण्यकोपात्तफलप्रसूतिः स्तम्बेन नीवार इवावशिष्टः ॥
स्थाने भवान् एकनराधिपः सन्न् अकिंचनत्वं मखजं व्यनक्ति ।पर्यायपीतस्य सुरैर् हिमांशोः कलाक्षयः श्लाघ्यतरो हि वृद्धेः ॥
तदन्यतस् तावद् अनन्यकार्यो गुर्वर्थम् आहर्तुम् अहं यतिष्ये ।स्वस्त्य् अस्तु ते निर्गलिताम्बुगर्भं शरद्घनं नार्दति चातको ऽपि ॥
एतावद् उक्त्वा प्रतियातुकामं शिष्यं महर्षेर् नृपतिर् निषिध्य ।किं वस्तु विद्वन् गुरवे प्रदेयं त्वया कियद् वेति तम् अन्वयुङ्क्त ॥
ततो यथावद्विहिताध्वराय तस्मै स्मयावेशविवर्जिताय ।वर्णाश्रमाणां गुरवे स वर्णी विचक्षणः प्रस्तुतम् आचचक्षे ॥
समाप्तविद्येन मया महर्षिर् विज्ञापितो ऽभूद् गुरुदक्षिणायै ।स मे चिरायास्खलितोपचारां तां भक्तिम् एवागणयत् पुरस्तात् ॥
निर्बन्धसंजातरुषार्थकार्श्यम् अचिन्तयित्वा गुरुणाहम् उक्तः ।वित्तस्य विद्यापरिसंख्यया मे कोटीष् चतस्रो दश चाहरेति ॥
सो ऽहं सपर्याविधिभाजनेन मत्वा बह्वन्तं प्रभुशब्दशेषम् ।अभ्युत्सहे संप्रति नोपरोद्धुम् अल्पेतरत्वाच् छ्रुतनिष्क्रयस्य ॥
इत्थं द्विजेन द्विजराकान्तिर् आवेदितो वेदविदां वरेण ।एनोनिवृत्तेन्द्रियवृत्तिर् एनं जगाद भूयो जगदेकनाथः ॥
गुर्वर्थम् अर्थी श्रुतपारदृश्वा रघोः सकाशाद् अनवाप्य कामम् ।गतो वदायान्तरम् इत्य् अयं मे मा भूत् परीवादनवावतारः ॥
स त्वं प्रशस्ते महिते मदीये वसंश् चतुर्थो ऽग्निर् इवाग्न्यगारे ।द्वित्राण्य् अहान्य् अर्हसि सोढुम् अर्हन् यावद् यते साधयितुं त्वदर्थम् ॥
तथेति तस्य्ऽ; आवितथं प्रतीतः प्रत्यग्रहीत् संगरम् अग्रजन्मा ।गाम् आत्तसारां रघुर् अप्य् अवेक्ष्य निष्कष्टुम् अर्थं चकमे कुबेरात् ॥
वसिष्ठमन्त्रोक्षणजात् प्रभावाद् उदन्वदाकाशमहीधरेषु ।मरुत्सखस्येव बलाहकस्य गतिर् विजघ्ने न हि तद्रथस्य ॥
अथाधिशिश्ये प्रयथः प्रदोषे रथं रघुः कल्पितशस्त्रगर्भम् ।सामन्तसंभावनयैव धीरः कैलासनाथं तरसा जिगीषुः ॥
प्रातः प्रयाणाभिमुखाय तस्मै सविस्मयाः कोशगृहे नियुक्ताः ।हिरण्मयीं कोशगृहस्य मध्ये वृष्टिं शशंसुः पतितां नभस्तः ॥
तं भूपतिर् भासुरहेमराशिं लब्धं कुबेराद् अभियास्यमानात् ।दिदेश कौतस्य समस्तम् एव पादं सुमेरोर् इव वज्रभिन्नम् ॥
जनस्य साकेतनिवासिनस् तौ द्वाव् अप्य् अभूताम् अभिनन्द्यसत्त्वौ ।गुरुप्रदेयाधिकनीःस्पृहो ऽर्थी नृपो ऽर्थिकामाद् अधिकप्रदश् च ॥
अथोष्ट्रवामीशतवाहितार्थं प्रजेष्वरं प्रीतमना महर्षिः ।स्पृषन् करेणानतपूर्वकायं संप्रस्थितो वाचम् उवाच कौत्सः ॥
किम् अत्र चित्रं यदि कामसूर् भूर् वृत्ते स्थितस्याधिपतेः प्रजानाम् ।अचिन्तनीयस् तु तव प्रभावो मनीषितं द्यौर् अपि येन दुग्धा ॥
आशास्यम् अन्यत् पुनरुक्तभूतं श्रेयांसि सर्वाण्य् अधिजग्मुषस् ते ।पुत्रं लभस्वात्मगुणानुरूपं भवन्तम् ईडं भवतः पितेव ॥
इत्थं प्रयुज्याशिषम् अग्रजन्मा राज्ञे प्रतीयाय गुरोः सकाशम् ।राजापि लेभे सुतम् आशु तस्माद् आलोकम् अर्काद् इव जीवलोकः ॥
ब्राह्मे मुहूर्ते किल तस्य देवी कुमारकल्पं सुषुवे कुमारम् ।अतः पिता ब्रह्मण एव नाम्ना तम् आत्मजन्मानम् अजं चकार ॥
रूपं तद् ओजस्वि तद् एव वीर्यं तदैव नैसर्गिकम् उन्नतत्वम् ।न कारणात् स्वाद् बिभिदे कुमारः प्रवर्तितो दीप इव प्रदीपात् ॥
उपात्तविद्यं विधिवद् गुरुभ्यस् तं यौवनोद्भेदविशेषकान्तम् ।श्रीर् गन्तुकामापि गुरोर् अनुज्ञां धीरेव कन्या पितुर् आचकाङ्क्ष ॥
अथेश्वरेण क्रथकैशिकानां स्वयंवरार्थं स्वसुर् इन्दुमत्याः ।आप्तः कुमारानयनोत्सुकेन भोजेन दूतो रघवे विसृष्टः ॥
तं श्लाघ्यसंबन्धम् असौ विचिन्त्य दारक्रियायोग्यदशं च पुत्रम् ।प्रस्थापयाम् आस ससैन्यम् एनम् ऋद्धां विदर्भाधिपराजधानीम् ॥
तस्योपकार्यारचितोपकारा वन्येतरा जानपदोपदाभिः ।मार्गे निवासा मनुजेन्द्रसूनोर् बभूवुर् उद्यानविहारकल्पाः ॥
स नर्मदारोधसि शीकरार्द्रैर् मरुद्भिर् आनर्तितनक्तमाले ।निवेशयाम् आस विलङ्घिताध्वा क्लान्तं रजोधूसरकेतु सैन्यम् ॥
अथोपरिष्टाद् भ्रमरैर् भ्रमद्भिः प्राक् सूचितान्तःसलिलप्रवेशः ।निर्धौत दानामलगण्डभित्तिर् यन्यः सरित्तो गज उन्ममज्ज ॥
निःशेषविक्षालितधातुनापि वप्रक्रियाम् ऋक्षवतस् तटेषु ।नीलोर्ध्वरेखाशबलेन शंसन् दन्तद्वयेनाश्मविकुण्ठितेन ॥
संहारविक्षेपलघुक्रियेण हस्तेन तीराभिमुखः सशब्दम् ।बभौ स भिन्दन् बृहतस् तरङ्गान् वार्यर्गलाभङ्ग इव प्रवृत्तः ॥
स भोगिभोगाधिकपीवरेण हस्तेन तीराभिमुखः सशब्दम् ।संवर्धितार्त्धप्रहितेन दीर्घान् चिक्षेप वारीपरिघान् इवोर्मीन् ॥
शैलोपमः शैवलमञ्जरीणां जालानि कर्षन्न् उरसा स पश्चात् ।पूर्वं तदुत्पीडितवारिराशिः सरित्प्रवाहस् तटम् उत्ससर्प ॥
कारण्डवोत्सृष्टमृदुप्रत्नानाः पुलिन्दयोषाम्बुविहारकाञ्चीः ।कर्षन् स शैवाललता नदीषः स्कन्धावलग्नास् तटम् उत्ससर्प ॥
तस्यैकनागस्य कपोलभित्त्योर् जलावगाहक्षणमात्रशान्ता ।वन्येतरानेकपदर्शनेन पुनर् दिदीपे मददुर्दिनश्रीः ॥
सप्तच्छदक्षीरकटुप्रवाहम् असह्यम् आघ्राय मदं तदीयम् ।विलङ्घिताधोरणतीव्रयत्नाः सेनागजेन्द्रा विमुखा बभूवुः ॥
स च्छिन्नबन्धद्रुतयुग्यशून्यं भग्नाक्षपर्यस्तरथं क्षणेन ।रामापरिताणविहस्तयोधं सेनानिवेशं तुमुलं चकार ॥
तम् आपतन्तं नृपतेर् अवध्यो वन्यः करीति श्रुतवान् कुमारः ।निवर्तयिष्यन् विशिखेन कुम्भे जघान नात्यायतकृष्टशार्ङ्गः ॥
स विद्धमात्रः किल नागरूपम् उत्सृज्य तद्विस्मितसैन्यदृष्टः ।स्फुरत्प्रभामण्डलमध्यवर्ति कान्तं वपुर् व्योमचरं प्रपेदे ॥
अथ प्रभावोपनतैः कुमारं कल्पद्रुमोत्थैर् अवकीर्य पुष्पैः ।उवाच वाग्मी दशनप्रभाभिः संवर्धितोरःस्थलतारहारः ॥
मतङ्गशापाद् अवलेपमूलाद् अवाप्तवान् अस्मि मतङ्गजत्वम् ।अवेहि गन्धर्वपतेस् तनूजं प्रियंवदं मां प्रियदर्शनस्य ॥
स चानुनीतः प्रणतेन पश्चान् मया महर्षिर् मृदुताम् अगच्छत् ।उष्णत्वम् अग्न्यातपसंप्रयोगाच् छैत्यं हि यत् सा प्रकृतिर् जलस्य ॥
इक्ष्वाकुवंशप्रभवो यदा ते भेत्स्यत्य् अजः कुम्भम् अयोमुखेन ।संयोक्ष्यसे स्वेन वपुर्महिम्ना तदेत्य् अवोचत् स तपोनिधिर् माम् ॥
संमोचितः सत्त्ववता त्वयाहं शापाच् चिरप्रार्थितदर्शनेन ।प्रतिप्रियं चेद् भवतो न कुर्यां वृथा हि मे स्यात् स्वपदोपलब्धिः ॥
संमोहनं नाम सखे ममास्त्रं प्रयोगसंहारविभक्तमन्त्रम् ।गान्धर्वम् आधत्स्व यतः प्रयोक्तुर् न चारिहिंसा विजयश् च हस्ते ॥
अलं ह्रिया मां प्रति यन् मुहूर्तं दयापरो ऽभुः प्रहरन्न् अपि त्वम् ।तस्माद् उपच्छन्दयति प्रयोजं मयि त्वया न प्रतिशेधरौक्ष्यम् ॥
तथेत्य् उपस्पृश्य पयः पवित्रं सोमोध्बवायाः सरितो नृसोमः ।उदङ्मुखः सो ऽस्त्रविद् अस्त्रमन्त्रं जग्राह तस्मान् निगृहीतशापात् ॥
एवं तयोर् अध्वनि दैवयोगाद् आसेदुषोः सख्यम् अचिन्त्यहेतु ।एको ययौ चैत्ररथपदेशान् सौराज्यरम्यान् अपरो विदर्भान् ॥
तं तस्थिवांसं नगरोपकण्ठे तदागमारूढगुरुप्रहर्षः ।प्रत्युज्जगाम क्रथकैशिकेन्द्रश् चन्द्रं प्रवृद्धोर्मिर् इवोर्मिमाली ॥
प्रवेश्य चैनं पुरम् अग्रयायी नीचैस् तथोपाचरद् अर्पितश्रीः ।मेने यथा तत्र जनः समेतो वैदर्भम् आगन्तुम् अजं गृहेशम् ॥
तस्य्ऽ; आधिकारपुरुषैः प्रणतैः प्रदिष्टां प्राग्द्वारवेदिविनिवेशितपूर्ण कुम्भाम् ।मेने यथा तत्र जनः समेतो बाल्यात् पराम् इव दशां मदनो ऽध्युवास ॥
तत्र स्वयंवरसमाहृतराजलोकं कन्याललाम कमनीयम् अजस्य लिप्सोः ।भावावबोधकलुषा दयितेव रात्रौ निद्रा चिरेण नयनाभिमुखी बभूव ॥
तं कर्णभूषणनिपीडितपीवरांसं शय्योत्तरच्छदविमर्दकृशाङ्गरागम् ।सूतात्मजाः सवयसः प्रथितप्रबोधं) प्राबोधयन्न् उषसि वाग्भिर् उदारवाचः ॥
रात्रिर् गता मतिमतां वर मुञ्च शय्यां धात्रा द्विधैव ननु धूर् जगतो विभक्ता ।ताम् एकतस् तव बिभर्ति गुरुर् विनिद्रस् तस्या भवान् अपरधुर्यपदावलम्बी ॥
निद्रावशेन भवताप्य् अनपेक्षमाणा पर्युत्सुकत्वम् अबला निशि खण्डितेव ।लक्ष्मीर् विनोदयति येन दिगन्तलम्बी सो ऽपि त्वदाननरुचिं विजहाति चन्द्रः ॥
तद् वल्गुना युगपदुन्मिषितेन तावत् सद्यः परपरतुलाम् अधिरोहतां द्वे ।प्रस्पन्दमानपरुषेतरतारम् अन्तश् चक्षुस् तव प्रचलितभ्रमरं च पद्मम् ॥
वृन्ताच् छ्लथं हरति पुष्पम् अनोकहानां संसृज्यते सरसिजैर् अरुणाम्शुभिन्नैः ।स्वाभाविकं परगुणेन विभातवायुः सौरभ्यम् ईप्सुर् इव ते मुखमारुतस्य ॥
ताम्रोदरेषु पैतं तरुपल्लवेषु निर्धौत हारगुलिकाविशदं हिमाम्भः ।आभाति लब्धपरभागतयाधरोष्ठे लीलास्मितं सदशनार्चिर् इव त्वदीयम् ॥
यावत् प्रतापनिधिर् आक्रमते न भानुर् अह्नाय तावद् अरुणेन तमो निरस्तम् ।आयोधनाग्रसरतां त्वयि वीर याते किं वा रिपूंस् तव गुरुः स्वयम् उच्छिनत्ति ॥
शय्यां जहत्य् उभयपक्षविनीतनिद्राः स्तम्बेरमा मुखरशृङ्खलकर्षिणस् ते ।येषां विभान्ति तरुणारुणरागयोगाद् भिन्नाद्रिगैरिकतटा इव दन्तकोषाः ॥
दीर्घेष्व् अमी नियमिताः पटमण्डपेषु निद्रां विहाय वनजाक्ष वनायुदेश्याः ।वक्त्रोष्मणा मलिनयन्ति पुरोगतानि लेह्यानि सैन्धवशिलाशकलानि वाहाः ॥
भवति विरलभक्तिर् म्लानपुष्पोपहारः स्वकिरण्परिवेषोध्बेदशून्याः प्रदीपाः ।अयम् अपि च गिरं नस् त्वत्प्रबोधप्रयुक्ताम् अनुवदति शुकस् ते मञ्जुवाक् पञ्जरस्थः ॥
इति विरचितवाग्भिर् बन्दिपुत्रैः कुमारः सपदि विगतनिद्रस् तल्पम् उज्झां चकार ।मदपटु निनदद्भिर् बोधितो राजहंसैः सुरगज इव गाङ्गं सैकतं सुप्रतीकः ॥
अथ विधिम् अवसाय्य शास्त्रदृष्टं दिवसमुखोचितम् अञ्चिताक्षिपक्ष्मा ।कुशलविरचितानुकूलवेषः क्षितिपसमाजम् अगात् स्वयंवरस्थम् ॥
स तत्र मञ्चेषु मनोज्ञवेषान् सिंहासनस्थान् उपचारवस्तु ।वैमानिकानां मरुताम् अपश्यद् आकृष्टलीलान् नरलोकपालान् ॥
रतेर् गृहीतानुनयेन कामं प्रत्यर्पितस्वाङ्गम् इवेश्वरेण ।काकुत्स्थम् आलोकयतां नृपाणां मनो बभूवेन्दुमतीनिराशम् ॥
वैदर्भनिर्दिष्टम् असौ कुमारः कॢप्तेन सोपानपथेन मञ्चम् ।शिलाविभङ्गैर् मृगराजशावस् तुङ्गं नगोत्सङ्गम् इवारुरोह ॥
परार्ध्यवर्णास्तरणोपपन्नम् आसेदिवान् रत्नवद् (?) आसनं सः ।भूयिष्ठम् आसीद् उपमेयकान्तिर् मयूरपृष्ठाश्रयिणा गुहेन ॥
तासु श्रिया राजपरंपरासु प्रभाविशेषोदयदुर्निरीक्ष्यः ।सहस्रधात्मा व्यरुचद् विभक्तः पयोमुचां पङ्क्तिषु विद्युतेव ॥
तेषां महार्हासनसंस्थितानाम् उदारनेपथ्यभृतां स मध्ये ।रराज धाम्ना रघुसूनुर् एव कल्पद्रुमाणाम् इव पारिजातः ॥
नेत्रव्रजाः पौरजनस्य तस्मिन् विहाय सर्वान् नृपतीन् निपेतुः ।मदोत्कटे रेचितपुष्पवृक्षा गन्धद्विपे वन्य इव द्विरेफाः ॥
अथ स्तुते बन्दिभिर् अन्वयज्ञैः सोमार्कवंश्ये नरदेवलोके ।संचारिते च्ऽ; आगारुसारयोनौ धूपे समुत्सर्पति वैजयन्तीः ॥
पुरोपकण्ठोपवनाश्रयाणां कलापिनाम् उद्धतनृत्यहेतौ ।प्रध्मातशङ्खे परितो दिगन्तांस् तूर्यस्वने मूर्छति मङ्गलार्थे ॥
मनुष्यवाह्यं चतुरश्रयानम् अध्यास्य कन्या परिवारशोभि ।विवेश मञ्चान्तरराजमार्गं पतिंवरा कॢप्तविवाहवेषा ॥
तस्मिन् विधानातिशये विधातुः कन्यामये नेत्रशतैकलक्ष्ये ।निपेतुर् अन्तःकरणैर् नरेन्द्रा देहैः स्थिताः केवलम् आसनेषु ॥
तां प्रत्य् अभिव्यक्तमनोरथानां महीपतीनां प्रणयाग्रदूत्यः ।प्रवालोशोभा इव पादपानां शृङ्गारचेष्ट विविधा बभूवुः ॥
कश्चित् कराभ्याम् उपगूढनालम् आलोलपत्त्राभिहतद्विरेफम् ।रजोभिर् अन्तः परिवेषबन्धि लीलारविन्दं भ्रमयां चकार ॥
विस्रस्तम् अंसाद् अपरो विलासी रत्नानुविद्धाङ्गदकोटिलग्नम् ।प्रालम्बम् उत्कृष्य यथावकशं निनाय साचीकृतचारुवक्त्रः ॥
आकुञ्चिताग्राङ्गुलिना ततो ऽन्यः किंचित्समावर्जितनेत्रशोभः ।तिर्यग्विसंसर्पिनखप्रभेण पादेन हैमं विलिलेख पीठम् ॥
निवेश्य वामं भुजम् आसनार्धे ततसंनिवेशाद् अधिकोन्नतांसः ।कश्चिद् विवृत्तत्रिकभिन्नहारः सुहृत्समाभाषणतत्परो ऽभूत् ॥
विलासिनीविभ्रमदन्तपत्त्रम् आपाण्डु रं केतकबर्हम् अन्यः ।प्रियाइतम्बोचितसंनिवेशैर् विपाटयाम् आस युवा नखाग्रैः ॥
कुशेशयाताम्रतलेन कश्चित् करेण रेखाध्वजलाञ्छनेन ।रत्नाङ्गुलीयप्रभयानुविद्धान् उदीरयाम् आस सलीलम् अक्षान् ॥
कश्चिद् यथाभागम् अवस्थिते ऽपि स्वसंनिवेशाद् व्यतिलङ्घिनीव ।वज्रांशुगर्भाङ्गुलिरन्ध्रम् एकं व्यापारयाम् आस करं किरीटे ॥
ततो नृपाणां श्रुतवृत्तवंशा पुंवत् प्रगल्भा प्रतिहाररक्षी ।प्राक् संनिकर्षं मगधेश्वरस्य नीत्वा कुमारीम् अवदत् सुनन्दा ॥
असौ शरण्यः शरणोन्मुखानाम् अगाधसत्त्वो मगधप्रतिष्ठः ।राजा प्रजारञ्जनलब्धवर्णः परंतपो नाम यथार्थनामा ॥
कामं ण्र्पाः सन्तु सहरशो ऽन्ये राजन्वतीम् आहुर् अनेन भूमिम् ।नक्षत्रताराग्रहसंकुलापि ज्योतिष्मती चन्द्रमसैव रात्रिः ॥
क्रियाप्रबन्धाद् अयम् अध्वराणाम् अजस्रम् आहूतसहस्रनेत्रः ।शच्याश् चिरं पाण्दुकपोललम्बान् मन्दारशून्यान् अलकांश् चकार ॥
अनेन चेद् इच्छसि गृह्यमाणं पाणिं वरेण्येन कुरु प्रवेशे ।प्रासादवातायनसंश्रितानां नेत्रोत्सत्वं पुष्पपुराङ्गनानाम् ॥
एवं तयोक्ते तम् अवेक्ष्य किंचिद् (?) विस्रंसिदूर्वाङ्कमधूकमाला ।ऋजुप्रणामक्रिययैव तन्वी प्रत्यादिदेशैनम् अभाषमाणा ॥
तां सैव वेत्रग्रहणे नियुक्ता राजान्तरं राजसुतां निनाय ।समीरणोत्थेव तरङ्गलेखा पद्मान्तरं मानसराजहंसीम् ॥
जगाद चैनाम् अयम् अङ्गनाथः सुराङ्गनाप्रार्थितयौवनश्रीः ।विनीतनागः किल सूत्रकारैर् ऐन्द्रं पदं भूमिगतो ऽपि भुङ्क्ते ॥
अनेन पर्यासयतास्रबिन्दून् मुक्ताफल्स्थूलतमान् स्तनेषु ।प्रत्यर्पिताः शत्रुविलासिनीनाम् उन्मुच्य सूत्रेण विनैव हाराः ॥
निसर्गभिन्नास्पदम् एकसंस्थम् अस्मिन् द्वयं श्रीश् च सरस्वती च ।कान्त्या गिरा सूनृतया च योग्या त्वम् एव कल्याणि तयोस् तृतीया ॥
अथाङ्गराजाद् अवतार्य चक्षुर् याह् जन्याम् अवदत् कुमारी ।नासौ न काम्यो न च वेद सम्यग् द्रष्टुं न सा भिन्नरुचिर् हि लोकः ॥
ततः परं दुष्प्रसहं द्विषद्भिर् नृपं नियुक्ता प्रतिहारभूमौ ।निदर्शयाम् आस विशेषदृश्यम् इन्दुं नवोत्थानम् इवेन्दुमत्यै ॥
अवन्तिनाथो ऽयम् उदग्रबाहुर् विशालवक्षास् तनुवृत्तमध्यः ।आरोप्य चक्रभ्रह्मम् उष्णतेजास् त्वष्ट्रेव यत्नोल्लिखितो विभाति ॥
अस्य प्रयाणेषु समग्रशक्तेर् अग्रेसरैर् वाजिभिर् उत्थितानि ।कुर्वन्ति सामन्तशिखामणीनां प्रभाप्ररोहास्तमयं रजांसि ॥
असौ महाकालनिकेतनस्य वसन्न् अदूरे किल चन्द्रमौलेः ।तमिस्रपक्षे ऽपि सह प्रियाभिर् ज्योत्स्नावतो निर्विशति प्रदोषान् ॥
अनेन यूना सह पार्थिवेन रम्भोरु कच्चिन् मनसो रुचिस् ते ।सिप्रातरङ्गानिलकम्पितासु विहर्तुम् उद्यानपरंपरासु ॥
तस्मिन्न् अभिद्योतितबन्धुपद्मे प्रतापसंशोषितशत्रुपङ्के ।बबन्ध सा नोत्तमसौकुमार्या कुमुद्वती भानुमतीव भावम् ॥
ताम् अग्रतस् तामरसान्तराभाम् अनूपराजस्य गुणैर् अनूनाम् ।विधाय सृष्टिं ललिताम् विधातुर् जगाद भूयः सुदतीं सुनन्दा ॥
संग्रामनिर्विष्टसहस्रबाहुर् अष्टदासद्वीपनिखातयूपः ।अनन्यसाधारणराजशब्दो बभूव योगी किल कार्तवीर्यः ॥
अकार्यचिन्तासमकालम् एव प्रादुर्भवंश् चापधरः पुरस्तात् ।अन्तःशरीरेष्व् अपि यः प्रजानां प्रत्यादिदेशाविनयं विनेता ॥
ज्याबन्धनिष्पन्दभुजेन यस्य विनिश्वसद्वक्त्रपरंपरेण ।कारागृहे निर्जितवासवेन लङ्केश्वरेणोषितम् आ प्रसादात् ॥
तस्यान्वये भूपतिर् एष जातः प्रतीप इत्य् आगमवृद्धसेवी ।येन श्रियः संश्रयदोषरूढं स्वभावलोलेत्य् अयशः प्रमृश्टम् ॥
आयोधने कृष्णगतिं सहायम् अवाप्य यः क्षत्रियकालरात्रिम् ।धारां शितां रामपरश्वधस्य संभावयत्य् उत्पलपत्त्रसाराम् ॥
अस्याङ्कलक्ष्मीर् भव दीर्घबाहोर् माहिष्मतीवप्रनितम्बकाञ्चीम् ।प्रासादजालैर् जल्वेणिरम्यां रेवां यदि प्रेक्षितुम् अस्ति कामः ॥
तस्याः प्रकामं प्रियदर्शनो ऽपि न स क्षितीशो रुचये बभूव ।शरत्प्रमृष्टाम्बुधरोपरोधः शशीव पर्याप्तकलो नलिन्याः ॥
सा शूरसेन्दाधिपतिं सुषेणम् उद्दिश्य लोकान्तरगीतकीर्तिम् ।आचारशुद्धोभयवंशदीपं शुद्धान्तरक्ष्या जगदे कुमारी ॥
नीपान्वयः पार्थिव एष वज्वा गुणैर् यम् आश्रित्य परस्परेण ।सिद्धाश्रमं शान्तम् इवैत्य सत्त्वैर् नैसर्गिको ऽप्य् उत्ससृजे विरोधः ॥
यस्य्ऽ; आत्मगेहे नयनाभिरामा कान्तिर् हिमांशोर् इव संनिविष्ट ।हर्म्याग्रसंरूढतृणाङ्कुरेषु तेजो ऽविशह्यं रिपुमन्दिरेषु ॥
यस्यावरोधस्तनचन्दनानां प्रक्षालनाद् वारिविहारकाले ।कलिन्दकन्या मथुरां गता ऽपि गङ्गोर्मिसंसक्त जलेव भाति ॥
त्रस्तेन ताक्र्ष्यात् किल कालियेन मणिं विसृष्टं यमुनौकसा यः ।वक्षःस्थलव्यापिरुचं दधानः सकौस्तुभं ह्रेपयतीव कृष्नम् ॥
संभाव्य भर्तारम् अमुं युवानं मृदुप्रवालोत्तरपुष्पशय्ये ।वृन्दावने चैत्ररथाद् अनूने निर्विश्यतां सुन्दरि युवनश्रीः ॥
अध्यास्य चाम्भःपृषतोक्षितानि शैलेयगन्धीनि शिलातलानि ।कलापिनां प्रावृषि पश्य नृत्यं कान्तासु गोवर्धनकन्दरासु ॥
नृपं तम् आवर्तमनोज्ञनाभिः सा व्यत्यगाद् अन्यवधूर् भवित्री ।महीधरं मार्गवशाद् उपेतं स्रोतोवहा सागरगामिनीव ॥
अथाङ्गदाश्लिष्टभुजं भुजिष्या हेमाङ्गदं नाम कलिङ्गनाथम् ।आसेदुषीं सादितशत्रुपक्षं बालाम् अबालेन्दुमुखीं बभाषे ॥
असौ महेन्द्राद्रिसमानसारः पतिर् महेन्द्रस्य महोदधेश् च ।यस्य क्षरत्सैन्यगजच्छलेन यात्रासु यातीव पुरो महेन्द्रः ॥
ज्याघातरेखे सुभुजो भुजाभ्यां बिभर्ति यश् चापभृतां पुरोगः ।रिपुश्रियां साञ्जनभाष्पसेके बन्दीकृटानाम् इव पद्धती द्वे ॥
रणे ऽमितत्रीणतया प्रकाशः शरासनज्यानिकषौ भुजाभ्याम् ।विशिष्टरेखौ रिपुविक्रमाग्नेर् निर्वाणमार्गाव् इव यो बिभर्ति ॥
यम् आत्मनः सद्मनि संनिकृष्टो मन्द्रध्वनित्याजितयामतूर्यः ।प्रासादवातायनदृष्यवीचिः प्रबोधयत्य् अर्णव एव सुप्तम् ॥
अनेन सार्धं विहराम्बुराशेस् तीरेषु तालीवनमर्मरेषु ।द्वीपानतरानीतलवङ्गपुष्पैर् अपाकृतस्वेदलवा मरुद्भिः ॥
प्रलोभिताप्य् आकृतिलोभनीया पतिं पुरस्योरुगपूर्वनाम्नः ।तस्माद् अपावर्तत दूरकृष्टा नीत्येव लक्ष्मीः प्रतिकूलदैवात् ॥
अथाधिगम्याभुवराजकल्पं पतिं पुरस्योरुगपूर्वनाम्नः ।आचारपूतोभयवंशदीपं शुद्धान्तरक्ष्या जगदे कुमारी ॥
अथोराख्यस्य पुरस्य नाथं दौवारिकी देवसरूपम् ।इतश् चकोराक्षि विलोकयेति पूर्वानुशिष्टां निजगाद भोज्याम् ॥
पाण्ड्यो ऽयम् अंसार्पितलम्बहारः कॢप्ताङ्गरागो हरिचन्दनेन ।आभाति बालातपरक्तसानुः सनिर्झरोद्गार इवाद्रिराजः ॥
विन्ध्यस्य संस्तम्भयिता महाद्रेर् निःशेषपीतोज्झितसिन्धुराजः ।प्रीत्याश्वमेधावभृथार्द्रमूर्तेः सौस्नातिको यस्य भवत्य् अगस्त्यः ॥
अस्त्रं हराद् आप्तवता दुरापं येनेन्द्रलोकाव जयाय दृप्तः ।पुरा जनस्थानविमर्दशङ्की संधाय लःकाधिपतिः प्रतस्थे ॥
अनेन पाणौ विधिवद् (?) गृहीते महाकुलीनेन महीव गुर्वी ।रत्नानुविद्धार्णवमेखलाया दिशः सपत्नी भव दक्षिणस्याः ॥
ताम्बूलवल्लीपरिणद्धपूगास्व् एलालतालिङ्गितचन्दनासु ।तमालपत्त्रास्तरणासु रन्तुं प्रसीद शश्वन् मलयस्थलीषु ॥
इन्दीवरश्यामतनौर् नृपो ऽसौ त्वं रोचनागौरशरीरयष्टिः ।अन्योन्यशोभापरिवृद्धये वां योगस् तडित्तोयदयोर् इवास्तु ॥
स्वसुर् विदर्भाधिपतेस् तदीयो लेभे ऽन्तरं चेतसि नोपदेशः ।दिवाकरादर्शनबद्धकोशे नक्शत्रनाथांशुर् इवारविन्दे ॥
संचारिणी दीपशिखेव रात्रौ यं यं व्यतीयाय पतिंवरा सा ।नरेन्द्रमार्गाट्ट इव प्रपेदे विवर्णभावं स स भूमिपालः ॥
तस्यां रघोः सूनुर् उपस्थितायां वृणीत मां नेति समाकुलो ऽभूत् ।वामेतरः संशयम् अस्य बाहुः केयूरबन्धोच्छवसितैर् नुनोद ॥
तं प्राप्य सर्वावयवानवद्यं व्यावर्ततान्योपगमात् कुमारी ।न हि प्रफुल्लं सहकारम् एत्य वृक्सान्तरं काङ्क्षति षट्पदाली ॥
तस्मिन् समावेशितचित्तवृत्तिम् इन्दुप्रभाम् इन्दुमतीम् अवेक्ष्य ।प्रचक्रमे वक्तुम् अनुक्रमज्ञा सविस्तरं वाक्यम् इदं सुनन्दा ॥
इक्ष्वाकुवंश्यः ककुदं नृपाणां ककुत्स्थ इत्य् आहितलक्षणो ऽभूत् ।काकुत्स्थशब्दं यत उन्नतेच्छाः श्लाघ्यं दधत्य् उत्तरकोसलेन्द्राः ॥
महेन्द्रम् आस्थाय महोक्षरूपं यः संयति प्राप्तपिनाकि लीलः ।चकार बाणैर् असुराङ्गनानां गण्डस्थलीः प्रोषितपत्त्रलेखाः ॥
ऐरावतास्फालनविश्लथं यः संघट्टयन्न् अङ्गदम् अङ्गदेन ।उपेयुशः स्वाम् अपि मूर्तिम् अग्र्याम् अर्धासनं गोत्रभिदो ऽधितष्ठौ ॥
जातः कुले तस्य किलोरुकीर्तिः कुलप्रदीपो नृपतिर् दिलीपः ।अतिष्ठद् एकोनशतक्रतुत्वे शक्राभ्यसूयाविनिवृत्तये यः ॥
यस्मिन् महीं शासति वाणिनीनां निद्रां विहारार्धपथे गतानाम् ।वातो ऽपि नासरंसयद् अंशुकानि को लम्बयेद् आहरणाय हस्तम् ॥
पुत्रो रघुस् तस्य पदं प्रशास्ति महाक्रतोर् विश्वजितः प्रयोक्ता ।चतुर्दिगावर्जितसंभृतां यो मृत्पात्रशेषाम् अकरोद् विभूतिम् ॥
आरूढम् अद्रीन् उदधीन् वितीर्णं भुजंगमानां वसतिं प्रविष्टम् ।ऊर्ध्वं गतं यस्य न चानुबन्धि यशः परिच्छेत्तुम् इयत्तयालम् ॥
असौ कुमारस् तम् अजो ऽनुजातस् त्रिविष्टपस्येव पतिं जयन्तः ।गुर्वीं धुरं यो भुवनस्य पित्रा धुर्येण दम्यः सदृशं बिभर्ति ॥
कुलेन कान्त्या वयसा नवेन गुणैश् च तैस् तैर् विनयप्रधानैः ।त्वम् आत्मनस् तुल्यम् अमुं वृणीष्व रत्नं समागच्छतु काञ्चनेन ॥
ततः सुनन्दावचनावसाने लज्जां तनू कृत्य नरेन्द्रकन्या ।दृष्ट्या प्रसादामलया कुमारं प्रत्यग्रहीत् संवरणस्रजेव ॥
सा यूनि तस्मिन्न् अभिलाषबन्धं शशाक शालीनतया न वक्तुम् ।रोमाञ्चलक्ष्येण स गात्रयष्टिं भित्त्वा निराक्रामद् अरालकेश्याः ॥
तथागतायां परिहासपूर्वं सख्यां सखी वेत्रधरा बभाषे ।आर्ये व्रजामो ऽन्यत इत्य् अथैनां वधूर् असूयाकुटिलं ददर्श ॥
सा चूर्णगौरं रघुनन्दनस्य धात्रीकराभ्यां करभोपमोरूः ।आसञ्जयाम् आस यथाप्रदेशं कण्ठे गुणं मूर्तम् इवानुरागम् ॥
तया स्रजा मङ्गलपुष्पमय्या विशालवक्षःस्थललम्बया सः ।अमंस्त कण्ठार्पितबाहुपाशां विदर्भराजावरजां वरेण्यः ॥
शशिनम् उपगतेयं कौमुदी मेघमुक्तं जलनिधिम् अनुरूपं ।इति समगुणयोगप्रीतयस् तत्र पौराः श्रवणकटु नृपाणाम् एकवाक्यं विवव्रुः ॥
प्रमुदितवरपक्षम् एकतस् तत् (?) क्षितिपतिमण्डलम् अन्यतो वितानम् ।उषसि सर इव प्रफुल्लपद्मं कुमुदवनप्रतिपन्ननिद्रम् आसीत् ॥
अथोपयन्त्रा सदृशेन युक्तां स्कन्देन साक्षाद् इव देवसेनाम् ।स्वसारम् आदाय विदर्भनाथः पुरप्रवेशाभिमुखो बभूव ॥
सेनानिवेशान् पृथिवीक्षितो ऽपि जग्मुर् विभातग्रहमन्दभासः ।भोज्यां प्रति व्यर्थमनोरथत्वाद् रूपेषु वेषेषु च साभ्यसूयाः ॥
सांनिध्ययोगात् किल तत्र शच्याः स्वयंवरक्षोभकृताम् अभावः ।काकुत्स्थम् उद्दिश्य समत्सरो ऽपि शशाम तेन क्षितिपाललोकः ॥
तावत् प्रकीर्णाभिनवोपचारम् इन्द्रायुधद्योतिततोरणाङ्कम् ।वरः स वध्वा सह राजमार्गं प्राप ध्वजच्छायनिवारितोष्णम् ॥
ततस् तदालोकनतत्पराणां सौधेषु चामीकरजालवत्सु ।बभूवुर् इत्थं पुरसुन्दरीणां त्यक्तान्यकार्याणि विचेष्टितानि ॥
आलोकमार्गं सहसा व्रजन्त्या कयाचिद् उद्वेष्टनवान्तमाल्यः ।बद्धुं न संभावित एव तावत् करेण रुद्धो ऽपि हि केशपाशः ॥
प्रसाधिकालम्बितम् अग्रपादम् आक्षिप्य काचिद् द्रवरागम् एव ।उत्षृषृअलीलागतिर् आ गवाक्षाद् ययौ शलाकाम् अपरा वहन्ती ॥
विलोचनं दक्षिणम् अञ्जनेन संभाव्य तद्वञ्चितवामनेत्रा ।तथैव वातायनसंनिकर्षं ययौ शलाकाम् अपरा वहन्ती ॥
जालान्तरप्रेषितदृष्टिर् अन्या प्रस्थानभिन्नां न बबन्ध नीवीम् ।नाभिप्रविष्टाभरणप्रभेण हस्तेन तस्थाव् अवलम्ब्य वासः ॥
अर्धाचिता सत्वरम् उत्थितायाः पदे पदे दुर्निमिते गलन्ती ।कस्याश्चिद् आसीद् रशना तदानीम् अङ्गुष्ठमाउलार्पितसूत्रशेषा ॥
स्तनंधयन्तं तनयं विहाय विलोकनाय त्वरया व्रजन्ती ।संप्रस्नुताभ्यां पदवीं स्तनाभ्यां सिषेच काचित् पयस्ऽऽ; आ गवाक्षात् ॥
तासां मुखैर् आसवगन्धगर्भैर् व्याप्तान्तराः सान्द्रकुतूहलानाम् ।विलोलनेत्रभ्रमरैर् गवाक्षाः सहस्रपत्त्राभरणा इवासन् ॥
ता राघवं दृष्टिभिर् आपिबन्त्यो नार्यो न जग्मुर् विषयान्तराणि ।तथा हि शेषेन्द्रियवृत्तिर् आसां सर्वात्मना चक्षुर् इव प्रविष्टा ॥
स्थाने वृता भूपतिभिः परोक्षैः स्वयंवरं साधुम् अमंस्त भोज्या ।पद्मेव नारायणम् अन्यथासौ लभेत कान्तं कथम् आत्मतुल्यम् ॥
परस्परेण स्पृहणीयशोभं न चेद् इदं द्वन्द्वम् अयोजयिष्यत् ।अस्मिन् द्वये रूपविधानयत्नः पत्युः प्रजानां वितथो ऽभविष्यत् ॥
रतिस्मरौ नूनम् इमाव् अभूतां राज्ञां सहरेषु तथा हि बाला ।गतेयम् आत्मप्रतिरूपम् एव मनो हि जन्मान्तरसंगतिज्ञम् ॥
इत्य् उद्गताः पौरवधूमुखेभ्यः शृण्वन् कथाः श्रोतसुखाः कुमारः ।उद्भासितं मङ्गलसंविधाभिः संबन्धिनः सद्म समाससाद ॥
ततो ऽवतीर्याशु करेणुकायाः स कामरूपेश्वरदत्तहस्तः ।वैदर्भनिर्दिष्टम् अथो विवेश नारीमनांसीव चतुष्कम् अन्तः ॥
महार्हसिंहासनसंस्थितो ऽसौ सरत्नम् अर्घ्यं मधुपर्कमिश्रम् ।भोजोपनीतं च दुकूलयुग्मं जग्राह सार्धं वनिताकटाक्षैः ॥
दुकूलवासाः स वधूसमीपं निन्ये विनीतैर् अवरोधरक्षैः ।वेलासाक्शं स्फुटपेहराजिर् नवैर् उदन्वान् इव चन्द्रपादैः ॥
तत्रार्चितो भोजपतेः पुरोधा हुत्वाग्निम् आज्यादिभिर् अग्निकल्पः ।तम् एव चाधाय विवाहसाक्ष्ये वधूवरौ संगमयां चकार ॥
हस्तेन हस्तं परिगृह्य वध्वाः स राजसूनुः सुतरां चकाशे ।अनन्तराशोकलताप्रवालं प्राप्येव चूतः प्रतिपल्लवेन ॥
आसीद् वरः कण्टकितप्रकोष्टः स्विन्नाङ्गुलिः संववृते कुमारी ।वृत्तिस् तयोः पाणिसमागमेन समं विभक्तेव मओभवस्य ॥
तयोर् अपाङ्गप्रतिसारितानि क्रियासमापत्तिवर्तितानि ।ह्रीयन्त्रणाम् आनशिरे मनोज्ञाम् अन्योन्यलोलानि विलोचनानि ॥
प्रदक्षिणप्रक्रमणात् कृषानोर् उदर्चिषस् तन् (?) मिथुनं चकाशे ।मेरोर् उपान्तेष्व् इव वर्तमानम् अन्योन्यसंसक्तम् अहस्त्रियामम् ॥
नितम्बगुर्वी गुरुणा प्रयुक्ता वधूर् विधातृप्रतिमेन तेन ।चकार सा मत्तचकोरनेत्रा लज्जावती लाजविसर्गम् अग्नौ ॥
हविःशमीपल्लवलाजगन्धिः पुण्यः कृशानोर् उदियाय धूमः ।कपोलसंसर्पिशिखः स तस्या मुहूर्तकर्णोत्पलतां प्रपेदे ॥
तद् अञ्जनक्लेदसमाकुलाक्षं प्रम्लानभीजाङ्कुरकर्णपूरम् ।वधूमुखं पाटलगण्डलेखम् आचारधूमग्रहणाद् बभूव ॥
तौ स्नातकैर् बन्धुमता च राज्ञा पुरंध्रिभिश् च क्रमशः प्रयुक्तम् ।कन्याकुमारौ कनकासनस्थाव् आर्द्राक्षतारोपणम् अन्वभूताम् ॥
इति स्वसुर् भोजकुलप्रदीपः संपाद्य पाणिग्रहणं स राजा ।महीपतीनां पृथगर्हणार्थं समादिदेशाधिकृतान् अधिश्रीः ॥
लिङ्गैर् मुदः संवृतविक्रियास् ते ह्रदाः प्रसन्ना इव गूढनक्राः ।वैदर्भम् आमन्त्र्य ययुस् तदीयां प्रत्यर्प्य पूजाम् औप्दाछलेन ॥
स राजलोकः कृतपूर्वसंविद् आरम्भसिद्धौ समयोपलभ्यम्) ।आदास्यमानः प्रम्दामिषं तद् आवृत्य पन्थानम् अजस्य तस्थौ ॥
भर्तापि तावत् क्रथकैषिकानाम् अनुष्ठितानन्तरजाविवाहः ।सत्त्वानुरूपाहरणी कृतश्रीः प्रास्थापयद् राघवम् अन्वगाच् च ॥
तिस्रस् त्रिलोकी प्रथितेन सार्धम् अजेन मार्गे वसतीर् उषित्वा ।तस्माद् अपावर्तत कुण्डिनेशः पर्वात्यये सोम इवोष्णरश्मेः ॥
प्रमन्यवः प्राग् अपि कोसलेन्द्रे प्रत्येकम् आत्तस्वतया बभूवुः ।अतो नृपाश् चक्षमिरे समेताः स्त्रीरत्नलाभं न तदात्मजस्य ॥
तम् उद्वहन्तं पथि भोजकन्यां रुरोध राजन्यगणः स दृप्तः ।बलिप्रदिष्टं श्रियम् आददानं त्रैविक्रमं पादम् इवेन्द्रशत्रुः ॥
तस्यः स रक्षार्थम् अनल्पयोधम् आदिष्य पित्र्यं सचिवं कुमारः ।प्रत्यग्रहीत् पार्थिववाहिनीं तां ज्योतीरथां शोण इवोत्तरङ्गः ॥
पत्तिः पदातिं रथिनं रथेशस् तुरंगसादी तुरगाधिरूढम् ।यन्ता गजस्याभ्यपतद् गजस्थं तुल्यप्रतिद्वन्द्वि बभूव युद्धम् ॥
नदत्सु तूर्येष्व् अविभाव्यवाचो नोदीरयन्ति स्म कुलोपदेशान् ।बाणाक्षरैर् एव परस्परस्य नामोर्जितं चापभृतः शशंसुः ॥
उत्थापितः संयति रेणुर् अश्वैः सान्द्रीकृतः स्यन्दनवंशचक्रैः ।चिस्तारितः कुञ्जरकर्णतालैर् नेत्रक्रमेणोपरुरोध सूर्यम् ॥
मत्स्यध्वजा वायुवशाद् विदीर्णैर् मुखैः प्रवृद्धद्वजिनीरजांसि ।बभुः पिबन्तः परमार्थमत्स्याः पर्याविलानीव नवोदकानि ॥
रथो रथाङ्गध्वनिना विजज्ञे विलोलघण्टाक्वणितेन नागः ।स्वभर्तृनामग्रहणाद् बभूव सान्द्रे रजस्य् आत्मपरावबोधः ॥
आवृण्वतो लोचनमार्गम् आजौ रजोऽन्धकारस्य विजृम्भितस्य ।शस्त्रक्षताश्वद्विपवीरजन्मा बालारुणो ऽभूद् रुधिरप्रवाहः ॥
स च्छिन्नमूलः क्षतजेन रेणुस् तस्योपरिष्टात् पवनावधूतः ।अङ्गारशेषस्य हुताशनस्य पूर्वोत्थितो धूम इवाबभासे ॥
प्रहारमूर्छापगमे रथस्थान् यन्त्ःन् उपालभ्य निवर्तिताश्वाः ।यैः सादिता लक्षितपूर्वकेतूंस् तान् एव सामर्षतया निजघ्नुः ॥
अप्य् अर्धमार्गे परबाणलूना धनुर्भृतां हस्तवतां पृषत्काः ।संप्रापुर् एवात्मजवानुवृत्त्या पूर्वार्धभागैः फलिभिः शरव्यम् ॥
आधोरणानां गजसंनिपाते शिरांसि चक्रैर् निशितैः क्षुराग्रैः ।हतान्य् अपि आयेननखाग्रकोटिव्यासक्तकेशानि चिरेण पेतुः ॥
पूर्वं प्रहर्ता न जघान भूयः प्रतिप्रहाराक्षमम् अश्वसादी ।तुरंगमस्कन्धनिषण्णदेहं प्रत्याश्वसन्तं रिपुम् आचकाङ्क्ष ॥
तनुत्यजां वर्मभृतां विकोशैर् बृहत्सु दन्तेष्व् असिभिः पतद्भिः ।रणक्षितिः शोणितमद्यकुल्या गजा विविग्नाः करशीकरेण ॥
शिलीमुखोत्कृत्तशिरःफलाढ्या च्युतैः शिरत्रैश् चषकोत्तरेव ।रणक्षितिः शोणितमद्यकुल्या रराज मृत्योर् इव पानभूमिः ॥
उपान्तयोर् निष्कुषितं विहंगैर् आक्षिप्य तेभ्यः पिशितप्रियापि ।केयूरकोटिक्षततालुदेशा शिवा भुजच्छेदम् अपाचकार ॥
कश्चिद् द्विषत्खड्गहृतोत्तमाङ्गः सद्यो विमानप्रभुताम् उपेत्य ।वामाङ्गसंसक्तसुराङ्गनः स्वं नृत्यत् कबन्धं समरे ददर्श ॥
अन्योन्यसूतोन्मथनाद् अभूतां ताव् एव सूतौ रथिनौ च कौचित् ।व्यश्वौ गदाव्यायतसंप्रहारौ बग्नायुधौ बाहुविमर्दनिष्ठौ ॥
परस्परेण क्षतयोः प्रहर्त्रोर् उत्क्रान्तवाय्वोः समकालम् एव ।अमर्त्यभावे ऽपि कयोश्चिद् आसीद् एकासरःप्रार्थितयोर् विवादः ॥
व्यूहाव् उभौ ताव् इतरेतरस्माद् भङ्गं जयं चापतुर् अव्यवस्थम् ।पश्चात्पुरोमारुतयोः प्रवृद्धौ पर्यायवृत्त्येव महार्णवोर्मी ॥
परेण भग्ने ऽपि बले महौजा ययाव् अजः प्रत्य् अरिसैन्यम् एव ।धूमो निवर्तेत समीरणेन यतो हि कक्षस् तत एव वह्निः ॥
रथी निषङ्गी कवची धनुष्मान् दृप्तः स राजन्यकम् एकवीरः ।निवारयाम् आस महावराहः कल्पक्षयोद्धूतम् इवार्णवाम्भः ॥
स दक्षिणं तूणमुखेन वामं व्यापारयन् हस्तम् अलक्ष्यताजौ ।आकर्णकृष्टा सकृद् अस्य योद्धुर् मौर्वीव बाणान् सुषुवे रिगुफ्नान् ॥
स रोषदष्टाधिकलोहितोष्ठैर् व्यक्तोर्ध्वरेका भृकुटीर् वहद्भिः ।तस्तार गां भल्लनिकृत्तकण्ठैर् हुंकारगर्भैर् द्विषतां शिरोभिः ॥
सर्वैर् बलाङ्गैर् द्विरदप्रधानैः सर्वायुधैः कङ्कटभेदिभिश् च ।सर्वप्रयत्नेने च भूमिपालास् तस्मिन् प्रजह्रुर् युधि सर्व एव ॥
सो ऽस्त्रव्रजैश् छन्नरथः परेषां ध्वजाग्रमात्रेण बभूव लक्ष्यः ।नीहारमग्नो दिनपूर्वभागः किंचित्प्रकाशेन विवस्वतेव ॥
प्रियंवदात् प्रापम् असौ कुमारः प्रायुङ्क्त राजस्व् अधिराजसूनुः ।गान्धर्वम् अस्त्रं कुसुमास्त्रकान्तः प्रस्वापनं स्वपनिवृत्तलौल्यः ॥
ततो धनुष्कर्षणमूढहस्तम् एकांसपर्यस्तशिरस्त्रजालम् ।तस्थौ ध्वजस्तम्भनिषण्णदेहं निद्राविधेयं नरदेवसैन्यम् ॥
ततः प्रियोपात्तरसे ऽधरोष्ठे निवेश्य दध्मौ जलं कुमारः ।येन स्वहस्तार्जितम् एकवीरः पिबन् यशो मूर्तम् इवाभासे ॥
शङ्खस्वनाभिज्ञतया निवृत्तास् तं सन्नशत्रुं ददृशुः स्वयोधाः ।निमीलितानाम् इव पङ्कजानां मध्ये स्फुरन्तं प्रतिमाशशाङ्कम् ॥
सशोणितैस् तेन शिलीमुखाग्रैर् निक्षेपिताः केतुषु पार्थिवानाम् ।यशो हृतम् संप्रति राघवेण न जीवितं वः कृपयेति वर्णाः ॥
स चापकोटीनिहितैकबाहुः शिरस्तनिष्कर्षणभिन्नमुलिः ।ललाटबद्धश्रमवारिबिन्दुर् भीतां प्रियाम् एत्य वचो बभाषे ॥
इतः परान् अर्भकहार्यशस्त्रान् वैदर्भि पश्यानुमता मयासि ।एवंविधेनाहवचेष्टितेन त्वं प्रार्थ्यसे हस्तगता ममभिः ॥
तस्याः प्रतिद्वन्द्विभवाद् विषादात् सद्यो विमुक्तं मुखम् आबभासे ।निश्वासबाष्पापगमात् प्रपन्नः प्रसादम् आत्मीयम् इवात्मदर्षाः ॥
हृष्टापि सा ह्रीविजिता न साक्षाद् वाग्भिः सखीनां प्रियम् अभ्यनन्दत् ।स्थली नवाम्भःपृषताभिवृष्टा मयूरकेकाभिर् इवाभ्रवृन्दम् ॥
इति शिरसि स वामं पादम् आधाय राज्ञाम् उदवहद् अनवद्यां ताम् अवद्याद् अपेतह् ।रथतुरगरजोभिस् तस्य रूक्षालकाग्रा समरविजयलष्मीः सैव मूर्ता बभूव ॥
प्रथमपरिगतार्थस् तं रघुः संनिवृत्तं विजयिनम् अभिनन्द्य श्लाघ्यजायासमेतम् ।तदुपहितकुटुम्बः शान्तिमार्गोतुस्को ऽभून् न हि सति कुलधुर्ये सूर्यवंश्या गृहाय ॥
अथ तस्य विवाहकौतुकं ललितं बिभ्रत एव पार्थिवः ।वसुधाम् अपि हस्तगामिनीम् अकरोद् इन्दुमतीम् इवापराम् ॥
दुरितैर् अपि कर्तुम् आत्मसात् प्रयतन्ते नृपसूनवो हि यत् ।तद् उपस्थितम् अग्रहीद् अजः पितुर् आज्ञेति न भोगतृष्णया ॥
अनुभूय वसिष्ठसंभृतैः सलिलैस् तेन सहाभिषेचनम् ।विशदोच्छवसितेन मेदिनी कथयाम् आस कृतार्थताम् इव ॥
स बभूव दुरासदः परैर् गुरुणाथर्वविदा कृतक्रियः ।पवनाग्निसमागमो ह्य् अयं सहितं ब्रह्म यद् अस्त्रतेजसा ॥
रघुम् एव निवृत्तयौवनं तम् अमन्यन्त नवेश्वरं प्रजाः ।स हि तस्य न केवलां श्रियं प्रतिपेदे सकलान् गुणान् अपि ॥
अधिकं शुशुभे शुभंयुना द्वितयेन द्वयम् एव संगतम् ।पदम् ऋद्धम् अजेन पैतृकं विनयेनास्य नवं च यौवनम् ॥
सदयं बुभुजे महाभुजः सहसोद्वेगम् इयं व्रजेद् इति ।अचिरोपनतां स मेदिनीं नवपाणिग्रहणां वधूम् इव ॥
अहम् एव मतो महीपतेर् इति सर्वः प्रकृतिष्व् अचिन्तयत् ।उदधेर् इव निमगाशतेष्व् अभवन् नास्य विमानना क्वचित् ॥
न खरो न च भूयसा मृदुः पवमानः पृथिवीरुहान् इव ।स पुरस्कृतमध्यमक्रमो नमयाम् आस नृपान् अनुद्धरन् ॥
अथ वीक्स्य रघुः प्रतिष्ठितं प्रकृतिष्व् आत्मजम् आत्मवत् तया ।विषयेषु विनाशधर्मसु त्रिदिवस्तेष्व् अपि निःस्पृहो ऽभवत् ॥
गुणवत्सुतरोपितश्रियः परिणामे हि दिलीपवंशजाः ।पदवीं तरुवल्कवाससां प्रयताः संयमिनां प्रपेदिरे ॥
तम् अरण्यसमाश्रयोन्मुखं शिरसा वेष्टनशोभिना सुतः ।पितरं प्रणिपत्य पादयोर् अपरित्यागम् अयाचतात्मनः ॥
रघुर् अश्रुमुखस्य तस्य तत् कृतवान् ईप्सितम् आत्मजप्रियः ।न तु सर्प इव त्वचं पुनः प्रतिपेदे व्यपवर्जितां श्रियम् ॥
स कीलश्रमम् अन्त्यम् आश्रितो निवसन्न् आवसथे पुराद् बहिः ।समुपास्यत पुत्रभोग्यया स्नूषयेवाविकृतेन्द्रियः श्रिया ॥
प्रशमस्थितपूर्वपार्थिवं कुलम् अभ्युद्यत नूतनेश्वरम् ।नभसा निभृतेन्दुना तुलाम् उदितार्केण समारुरोह तत् ॥
यतिपार्थिवलिङ्गधारिणौ ददृशते रघुराघवौ जनैः ।अपवर्गमहोदयार्थयोर् भुवम् अंशाव् इव धर्मयोर् गतौ ॥
अजिताधिगमाय मन्त्रिभिर् युयुजे नीतिविशरदैर् अजः ।अनपायिपदोपलब्धये रघुर् आप्तैः समियाय योगिभिः ॥
समयुजय्त भूपतिर् युवा सचिवैः प्रत्यहम् अर्थसिद्धये ।अपुनर्जननोपत्तये प्रययाः संयमिभिर् मनीषिभिः ॥
नृपतिः प्रकृतीर् अवेक्षितुम् व्यवहारासनम् आददे युवा ।परिचेतुम् उपांशु धारणां कुशपूतं प्रवयास् तु विष्टरम् ॥
अनुरण्जयितुं प्रजाः प्रभुर् व्यहारासनम् आददे नवः ।अपरः शुचिविष्टरस्थितः परिचेतुं यतते स्म धारणाः ॥
अनयत् प्रभुशक्तिसंपदा वशम् एको नृपतीन् अनन्तरान् ।अपरः प्रणिधानयोग्यया मरुतः पञ्च शरीरगोचरान् ॥
नयचक्षुर् अजो दिदृक्षया पररन्ध्रस्य ततान मण्डले ।हृदये समरोपयन् मनः परमं ज्योतिर् अवेक्षितुं रघुः ॥
अकरोद् अचिरेश्वरः क्षितौ द्विषदारम्भफलानि भस्मसात् ।अपरो दहने स्वकर्मणां ववृते ज्ञानमयेन वह्निना ॥
पणबन्धमुखान् गुणान् अजः षड् उपायुङ्क्त समीक्ष्य तत्फलम् ।रघुर् अप्य् अजयद् गुणत्रयं प्रकृतिस्थं समलोष्टकाञ्चनः ॥
न नवः प्रभुर् आ फलोदयात् स्थिरकर्मा विरराम कर्मणः ।न च योगविधेर् नवेतरः स्थिरधीर् आ परमात्मदर्शनात् ॥
इति शत्रुषु चेन्द्रियेषु च प्रतिषिद्धप्रसरेषु जाग्रतौ ।प्रसिताव् उदयापवर्गयोर् उभयीं सिद्धिम् उभाव् अवापतुः ॥
अथ काश्चिद् अजव्यपेक्षया गमयित्वा सम्दर्शनः समाः ।तमसः परम् आपद् अव्ययं पुरुषं योगसमाधिना रघुः ॥
शुतदेहविसर्जनः पितुश् चिरम् अश्रूणि विमुच्य राघवः ।विदधे विधिम् अस्य नैष्ठिकं यतिभिः सार्धम् अनग्निम् अग्निचित् ॥
अकरोत् स तदौर्ध्वदैहिकं पितृभक्त्या पितृकार्यकल्पवित् ।न हि तेन पथा तनुत्यजस् तनयावर्जितपिण्डकाङ्क्षिणः ॥
स परार्ध्यगतेर् अशोच्यतां पितुर् उद्दिश्य सदर्थवेदिभिः ।शमिताधिर् अधिज्यकार्मुकः कृतवान् अप्रतिशासनं जगत् ॥
क्षितिर् इन्दुमती च भामिनी पतिम् आसाद्य तम् अग्र्यपौरुषम् ।प्रथमा बहुरत्नसूर् अभूद् अपरा वीरम् अजीजनत् सुतम् ॥
दशरास्मिशतोपमद्युतिं यशसा दिक्षु दशव् अपि श्रुतम् ।दशपूर्वरथं यम् आख्यया दशकण्ठारिगुरुं विदुर् बुधाः ॥
ऋषिदेवगणस्वधाभुजां श्रुतयागप्रस्वैः स पार्थिवः ।अनृणत्वम् उपेयिवान् बभौ परिधेर् मुक्त इवोष्णदीधितिः ॥
बलम् आर्तभयोपशान्तये विदुषां संनतये बहु श्रुतम् ।वसु तस्य न केवलं गुणवत्तापि परप्रयोजना ॥
स कदाचिद् अवेषितप्रजः सह देव्या विजहार सुप्रजाः ।नगरोपवने शचीसखो मरुतां पालयितेव नन्दने ॥
अथ रोधसि दक्षिणोदधेः श्रित गोकर्णनिकेतम् ईश्वरम् ।उपवीणयितुं ययौ रवेर् उदगावृत्तिपथेन नारदः ॥
कुसुमैर् ग्रथिताम् अपार्थिवैः स्रजम् आतोद्यशिरोनिवेशिताम् ।अहरत् किल तस्य वेगवान् अधिवासस्पृहयेव मारुतः ॥
भ्रमरैः कुसुमानुसारिभिः परिकीर्णा परिवादिनी मुनेः ।ददृशे पवनावलेपजं सृजती बाष्पम् इवाञ्जनाविलम् ॥
अभिभूय विभूतिम् आर्तवीं मधुगन्धातिशयेन वीरुधाम् ।नृपतेर् अमरस्रग् आप सा दयितोरुस्तनकोटिसुस्थितिम् ॥
क्षणमात्रसखीं सुजातयोः स्तनयोस् ताम् अवलोक्य विहला ।निमिमील नरोत्तमप्रिया हृतचन्द्रा तमसेव कौमुदी ॥
वपुषा करणोज्झितेन सा निपतन्ती पतिम् अप्य् अपातयत् ।ननु तैलनिषेकबिन्दुना सह दीपार्चिर् उपैति मेदिनीम् ॥
समम् एव नराधिपेन सा गुरुसंमोहविलुप्तचेतना ।गुरुसंमोहविलुप्तचेतना नवदीपार्चिर् इव क्षितेस् तलम् ॥
उभयोर् अपि पार्श्ववर्तिनां तुमु लेनार्तरवेण वेजिताः ।विहगाः कमलाकरालयाः समदुःखा इव तत्र चुक्रुशुः ॥
नृपतेर् व्यजनादिभिस् तमो नुनुदे सा तु तथैव संस्थिता ।प्रतिकारविधानम् आयुषः सति शेषे हि फलाय कल्पते ॥
प्रतियोजयितव्यवल्लकीसमवस्थाम् अथ सत्त्वविप्लवात् ।स निनाय नितान्तवत्सलः परिगृह्योचितम् अङ्कम् अङ्गनाम् ॥
स निनाय नितान्तवत्सलः परिवृत्तप्रथमच्छविं क्षणात् ।सलिलोद्धृतपद्मिनीनिभां दयिताम् अङ्कम् उदशुलोचनः ॥
स निनाय नितान्तवत्सलः करणापायविभिन्नवर्णया ।समलक्ष्यत बिभ्रद् आविलां मृगलेखाम् उषसीव चन्द्रमाः ॥
विललाप स बाष्पगद्गदं सहजाम् अप्य् अपहाय धीरताम् ।अभितप्तम् अयो ऽपि मार्दवं भजते कैव कथा शरीरिषु ॥
कुसुमान्य् अपि गात्रसंगमात् प्रभवन्त्य् आयुर् अपोहितुं यदि ।न भविष्यति हन्त साधनं किम् इवानयत् प्रहरिष्यतो विधेः ॥
अथ वा मृदु वस्तु हिंसितुं मृदुनैवारभते प्रजान्तकः ।हिमसेकविपत्तिर् अत्र मे नलिनी पूर्वनिदर्शनं मता ॥
स्रग् इयं यदि जीवितापहा हृदये किं निहिता न हन्ति माम् ।विषम् अप्य् अमृतं क्वचिद् भवेद् अमृतं वा विषम् ईश्वरेच्छया ॥
अथ वा मम भाग्यविप्लवाद् अशनिः कल्पित एष वेधसा ।यद् अनेन तरुर् न पातितस् क्षपिता तद्विटपाश्रितलता ॥
कृतवत्य् असि नावधीरणाम् अपराध्हे ऽपि यदा चिरं मयि ।कथम् एकपदे निरागसं जनम् आभाष्यम् इमं न मन्यसे ॥
ध्रुवम् अस्मि शठः शुचिस्मिते विधितः कैतववत्सलस् तव ।परलोकम् असंनिवृत्तये यद् अनापृच्छ्य गतासि माम् इतः ॥
दयितां यदि तावद् अन्वगाद् विनिवृत्तं किम् इदं तया विना ।सहतां हतजीवितं मम प्रबलाम् आत्मकृतेन वेदनाम् ॥
सुरतश्रमसंभृतो मुखे ध्रियते स्वेदलवोद्गमो ऽपि ते ।अथ चास्तमिता ऽस्य् अहो बत धिग् इमां देहभृताम् असारताम् ॥
सुरतश्रमवारिबिन्दवो न हि तावद् विरमन्ति ते मुखे ।कथम् अस्तमिता ऽस्य् अहो बत धिग् इमाम् देहवताम् असारताम् ॥
मनसापि न विप्रियं मया कृतपूर्वं तव किं जहासि माम् ।ननु शब्दपतिः क्षितेर् अहं त्वयि मे भावनिबन्धना रतिः ॥
कुसुमोत्कचितान् वलीमतश् चलयन् भृङ्गरुचस् तवालकान् ।करभोरु करोति मारुतस् त्वदुपावर्तन्शङ्कि मे मनः ॥
तद् अपोहितुम् अर्हसि प्रिये प्रतिबोधेन विषादम् आषु मे ।ज्वलितेन गुहागतं तमस् तुहिनाद्रेर् इव नतम् ओषधिः ॥
इदम् उच्छ्वसितालकं मुखं विश्रान्तकथं दुनोति माम् ।निशि सुप्तम् इवैकपङ्कजं विरताभ्यन्तरषट्पदस्वनम् ॥
शशिनं पुनर् एति शार्वरी दयिता द्वन्द्वचरं पतत्रिणम् ।इति तौ विर्हान्तरक्षमौ कथम् अत्यन्तगता न मां दहेः ॥
नवपल्लवसंस्तरे ऽपि ते मृदु दूयेत यद् अङ्गम् अर्पितम् ।तद् इदं विषहिष्यते कथं वद वामोरु चिताधिरोहणम् ॥
इयम् अप्रतिबोधशायिनीं रशना त्वां प्रथमा रहःसखी ।गतिविभ्रमसाद नीरवा न शुचा नानुमृतेव लक्ष्य्ते ॥
कलम् अन्यभृतासु भाषितं कलहंसीषु गतं मदालसं ।पृटतीषु विलोलम् ईक्षितं पवनाधूतलतासु विभ्रमः ॥
त्रिदिवोत्सुकयाप्य् अवेक्ष्य मां निहिताः सत्यम् अमी गुणास् त्वया ।विरहे तव मे गुरुव्यथं हृदयं न त्व् अवलम्बितुं क्षमाः ॥
मिथुनं परिकल्पितं त्वया सहकारः फलिनी च नन्व् इमौ ।अविधाय विवाहसत्क्रियाम् अनयोर् गम्यत इव्य् असांप्रतम् ॥
कुसुमं कृतदोहदस् त्वया यद् अशोको ऽयम् उदीरयिष्यति ।अलकाभरणं कथं नु तत् तव नेष्यामि निवापलाल्यताम् ॥
स्मरतेव सशब्दनूपुरं चरणानुग्रहम् अन्यदुर्लभम् ।अमुना कुसुमाश्रुवर्षिणा त्वम् अशोकेन सुगात्रि शोच्यसे ॥
तव निःश्वसितानुकारिभिर् बकुलैर् अर्धचितां समं मया ।असमाप्य विलासमेखलां किम् इदं किंनरकण्ठि सुप्यते ॥
समदुःखसुखः सखीजनः प्रतिपच्चन्द्रनिभो ऽयम् आत्मजः ।अहम् एकरसस् तथापि ते व्यवसायः प्रतिपत्तिनिष्ठुरः ॥
धृतिर् अस्तमिता रतिश् च्युता विरतं गेयम् ऋतुर् निरुत्सवः ।गतम् आभरणप्रयोजनं परिशून्यं शयनीयम् अद्य मे ॥
गृहिणी सचिवः सखी मिथः प्रियशिष्या ललिते कलाविधौ ।करुणाविमुखेन मृत्युना हरता त्वां वद किं न मे हृतम् ॥
मदिराक्षि मदाननार्पितं मधु पीत्वा रसवत् कथं नु मे ।अनुपास्यसि बाष्पदूषितं परलोकोपनतं जलाञ्जलिम् ॥
विभवे ऽपि सति त्वया विना सुखम् एतावद् अजस्य गण्यताम् ।अहृतस्य विलोभनान्तरैर् मम सर्वे विषयास् तदाश्रयाः ॥
विलपन्न् इति कोसलाधिपः करुणार्थग्रथितं प्रियां प्रति ।अकरोत् पृथिवीरुहान् अपि स्रुतशाखारसभाष्पदुर्दिनान् ॥
अथ तस्य कथंचिद् अङ्कतः स्वजनस् ताम् अपनीय सुन्दरीं ।विससर्ज कृतान्त्यमण्डनाम् अनलाय्ऽ; आगुरुचन्दनदिहसे ॥
प्रमदाम् अनु संस्थितः शुचा नृपतिः सन्न् इति वाच्यदर्शनात् ।न चकार शरीरम् अग्निसात् सह देव्या न तु जीविताशया ॥
अथ तेन दशाहतः परे गुणशेषां उपदिष्य गेहिनीम् ।विदुषा विधयो महर्द्धयः पुर एवोपवने समापिताः ॥
स विवेश पुरीं तया विना क्षणदापायशशाङ्कदर्शनः ।परिवाहम् इवावलोकयन् स्वशुचः पौरवधूमुखाश्रुषु ॥
अथ तं सवनाय दिषितः प्रणिधानाद् गुरुर् आश्रमस्थितः ।अभिषङ्गजडं विजज्ञिवान् इति शिष्येण किलान्वबोधयत् ॥
असमाप्तविधिर् यतो मुनिस् तव विद्वान् अपि तापकारणम् ।न भवन्तम् उपस्थितः स्वयं प्रकृतौ स्थापयितुं कृतस्थितिः ॥
मयि तस्य सुवृत्त वर्तते लघुसंदेशपदा सरस्वती ।शृणु विश्रुतसत्त्वसार तां हृदि चैनाम् उपधातुम् अर्हसि ॥
पुरुषस्य पदेष्व् अजन्मनः समतीतं च भवच् च भावि च ।स हि निष्प्रतिघेन चक्षुषा त्रितयं ज्ञानमयेन पश्यति ॥
चरतः किल दुश्चरं तपस् तृणबिन्दोः परिशङ्कितः पुरा ।प्रजिघाय समाधिबेदिनीं हरिर् अस्मै हरिणीं सुराङ्गनाम् ॥
स तपःप्रतिबन्धमन्युना प्रमुखाविष्कृतचारुविभ्रमाम् ।अशपद् भव मानुषीति तां शमवेलाप्रलयोर्मिणा मुनिः ॥
भगवन् परवान् अयं जनः प्रतिकूलाचरितं क्षमस्व मे ।इति चोपनतां क्षितिपृशं विवशा शापनिवृत्तिकारणम् ॥
क्रथकैशिकवंशसंभवा तव भूत्वा महिषी चिराय सा ।उपलब्धवती दिवश् च्युतं विवशा शापनिवृत्तिकारणम् ॥
तद् अलं तदपायचिन्तया विपद् उत्पत्तिमताम् उपस्थिता ।वसुधेयम् अवेक्ष्यतां त्वया वसुमत्या हि नृपाः कलत्रिणः ॥
उदये मदवाच्यम् उज्झता श्रुतम् आविष्कृतम् आत्मवत्तया ।मनसस् तद् उपस्थिते ज्वरे पुनर् अक्लीबतया प्रकाश्यतां ॥
रुदता कुत एव सा पुनर् भवता नानुमृतापि लभ्यते ।परलोकजुषां स्वकर्मभिर् गतयो भिन्नपथा हि देहिनाम् ॥
रुदितेन न सा निवर्तते नृप तत् तावद् अन्र्थकं तव ।न भवान् अनुसंस्थितो ऽपि तां लभते कर्मवशा हि देहिनः ॥
अपशोकमनाः कुटुम्बिनीम् अनुगृह्णीष्व निवापदत्तिभिः ।स्वजनाश्रु किलात्रिसंततं दहति प्रेतम् इति प्रचक्षते ॥
मरणं प्रकृतिः शरीरिणां विकृतिर् जीवितम् उच्यते बुधैः ।क्षणम् अप्य् अवतिष्ठते श्वसन् यदि जन्तुर् ननु लाभवान् असौ ॥
अवगच्छति मूढचेतनः प्रियनाशं हृदि शल्यम् अर्पितम् ।स्थिरधीस् तु तद् एव मन्यते कुशलद्वारतया समुद्धृतम् ॥
अवगच्छति मूढचेतनः श्रुत धृतसंयोगविपर्ययौ यदा ।विरहः किम् इवानुतापयेद् वद बाह्यैर् विषयैर् विपश्चितम् ॥
न पृथग्जनवच् छुचो वशं वशिनाम् उत्तम गन्तुम् अर्हसि ।द्रुमसानुमतां किम् अन्तरं यदि वायौ द्वितये ऽपि ते चलाः ॥
स तथेति विनेतुर् उदारमतेः प्रतिगृह्य वचो विससर्ज मुनिम् ।तद् अलब्धपदं हृदि शोकघने प्रतियातम् इवान्तिकम् अस्य गुरोः ॥
तेनाष्टौ परिगमिताः समाः कथंचिद् बालत्वाद् अवितथसूनृतेन सूनोः ।सादृश्यप्रतिकृतिदर्शनैः प्रियायाः स्वप्नेषु क्षणिकसमागम्तोसवैश् च ॥
तस्य प्रसह्य हृदयं किल शोकशङ्कुः प्लक्षप्ररोह इव सौधतलं बिभेद ।प्राणान्तहेतुम् अपि तं भिषजाम् असाध्यं लाभं प्रियानुगमने त्वरया स मेने ॥
सम्यग्विनीतम् अथ वर्महरं कुमारम् आदिश्य रक्षणविधौ विधिवत् प्रजानाम् ।रोगोपसृष्टतनुदुर्वसतिं मुमुक्षुः प्रायोपवेशनमतिर् नृपतिर् बभूव ॥
तीर्थे तोयव्यतिकरभवे जह्नुकन्यासर्य्वोर् देहत्यागाद् अमरगणनालेख्यम् आसाद्य सद्यः ।पूर्वाकाराधिकतररुचा संगतः कान्तयासौ लीलागारेष्व् अरमत पुनर् नन्दनाभ्यन्तरेषु ॥
पितुर् अनन्तरम् उत्तर्कोसलान् समधिगम्य समाधिजितेन्द्रियः ।दशरथः प्रशशास महारथो यमवताम् अवतां च धुरि स्थितः ॥
अधिगतं विधिवद् यद् अपालयत् प्रकृतिमण्डलम् आत्मकुलोचितम् ।अभवद् अस्य ततो गुणवत्तरं सनगरं नगरन्ध्रकरौजसः ॥
उभयम् एव वदन्ति मनीषिणः समयवर्षितया कृतकर्मणाम् ।वलनिषूदनम् अर्थ्पतिं च तं श्रमनुदं मनुदण्डहरान्वयम् ॥
जनपदे न गदः पदम् आदधाव् अभिभवः कुत एव सपत्नजः ।क्षितिर् अभूत् फलवत्य् अजनन्दने शमरते ऽमरतेजसि पार्थिवे ॥
दशदिगन्तजिता रघुणा यथा श्रियम् अपुष्यद् अजेन ततः परम् ।तम् अधिगम्य तथैव पुनर् बभौ न न मही ऽनम् अहीनपराक्रमम् ॥
समतया वसुवृटिविसर्जनैर् नियमनाद् असतां च नराधिपः ।अनुययौ यमपुण्यजनेश्वरौ सवरुणाव् अरुणाग्रसरं रुचा ॥
न मृगयाभिरतिर् न दुरोदरं न च शशिप्रतिमाभरणं मधु ।तम् उदयाय न वा नवयौवना प्रियतमा यतमानम् अपाहरा ॥
न कृपणा प्रभवत्य् अपि वासवे न वितथा परिहासकथास्व् अपि ।न च सपत्नजनेष्व् अपि तेन वाग् अपरुषा परुषाक्षरम् ईरिता ॥
उदयम् अस्तमयं च रघूद्वहाद् उभयम् आनशिरे वसुधाधिपाः ।स हि निदेशम् अलङ्घयताम् अभूत् सुहृद् अयोहृदयः प्रतिगर्जताम् ॥
अजयद् एकरथेन स मेदिनीम् उदधिनेमिम् अधिज्यशरासनः ।जयम् अघोषयद् अस्य तु केवलं गजवती जवतीरहया चमूः ॥
जघननिर्विषयीकृतमेखलान् अनुचिताश्रुविलुप्तविशेषकान् ।स रिपुदारगणान् अकरोद् बलाद् अनलकान् अलकाधिपविक्रमः ॥
अवनिम् एकरथेन वरूथिना जितवतः किल तस्य धनुर्भृतः ।विजयदुन्दुभितां ययुर् अर्णवा घनरवा नरवाहनसंपदः ॥
शमितपक्षबलः शितकोटिना शिखरिणां कुलिशेन पुरंदरः ।स सारवृष्टिमुचा धनुषा द्विषां स्वनवता नवतामरसाननः ॥
स्फुरितकोटिसहस्रमरीचिना समचिनोत् कुलिशेन हरिर् यशः ।स धनुषा युधि सायकवर्षिणा स्वनवता नवतामरसाननः ॥
चरणयोर् नखरागसमृद्धिभिर् मुकुटरत्नमरीचिभिर् अस्पृशन् ।स धनुषा युधि सायकवर्षिणा शतमखं तम् अखण्डितपौरुषम् ॥
निववृते स महार्णवरोधसः सचिवकारितबालसुताञ्जलीन् ।समनुकम्प्य सपत्नपरिग्रहान् अनलकान् अलकानवमां पुरीम् ॥
उपगतो ऽपि च मण्डलनाभिताम् अनुदितान्यसितातपवारणः ।अजितम् अस्ति नृपास्पदम् इत्य् अभूद् अनलसो ऽनलसोमसमद्युतिः ॥
क्रतुषु तेन विसर्जितमौलिना भुजसमाहृतदिग्वसुना कृताः ।कनकयूपसमुच्छ्रयशोभिनो वितमसा तमसारस्यूतटाः ॥
अजिनदण्डभृतं कुशमेखलां यतगिरं मृगशृङ्गपरिग्रहाम् ।अधिवसंस् तनुम् अध्वरदीक्षिताम् असम्भासम् अभासयद् ईश्वरः ॥
अवभृतप्रयतो नियतेन्द्रियः सुरसमाजसमाक्रमणोचितः ।नमयति स्म स केवलम् उन्नतं वनमुचे नमुचेर् अरये शिरः ॥
तम् अपहाय ककुत्स्थकुलोद्भवं पुरुषम् आत्मभुवं च पतिव्रता ।नृपतिम् अन्यम् असेवत देवता सकमला कम् अलाघवम् अर्थिषु ॥
स किल संयुगमूर्ध्नि सहायतां मघवतः प्रतिपद्य महारथः ।स्वभुजवीर्यम् अगापयद् उच्छ्रितं सुरवधूर् अवधूतभयाः शरैः ॥
असकृद् एकरथेन तरस्विना हरिहयाग्रसरेण धनुर्भृता ।दिनकराभिमुखा रणरेणवो रुरुधिरे रुधिरेण सुरद्विषाम् ॥
तम् अलभन्त पतिं पतिदेवताः शिखरिणां इव सागरम् आपगाः ।मगधकोसलकेकयशसिनां दुहितरो ऽहितरोपितमार्गणम् ॥
प्रियतमाभिर् असौ तिऋभिर् बभौ तिसृभिर् एव भुवं सह शक्तिभिः ।उपगतो विनिनीषुर् इव प्रजा हरिहयो ऽरिहयोगविचक्षणः ॥
अथ समाववृते कुसुमैर् नवैस् तम् इव सेवितुम् एकनराधिपम् ।यमकुबेर्जलेश्वरवज्रिणां समधुरं मधुर् अञ्चितविक्रमम् ॥
जिगमिषुर् धनदाध्युषितां दिशं रथयुजा परिवर्तितवाहनः ।दिनमुखानि रविर् हिमनिर्ग्रहैर् विमलयन् मलयं नगम् अत्यजत् ॥
हिमविवर्णितचन्दनपल्लवं विरहयन् मलयाद्रिम् उदङ्मुखः ।विहगयोः कृपयेव शनैर् ययौ रविर् अहर्विरहध्रुवभेदयोः ॥
कुसुमजन्म ततो नवपल्लवास् तदनु षट्पदकोकिलकूजितम् ।इति यथाक्रमम् आविरभून् मधुर् द्रुमवतीम् अवतीर्य वनस्थलीम् ॥
सुरभिसंगमजं वनमालया नवपलाशम् अधार्यत भङ्गुरम् ।रमणदत्तम् इवार्द्रनखक्षतं प्रमदया मदयापितलज्जया ॥
उपहितं शिशिरापगमश्रिया मुकुलजालम् अशोभत किंशुके ।प्रणयिनीव नखक्षतमण्डनं प्रमदया मदयापितलज्जया ॥
परभृता मदनक्षतचेतसां प्रियसखी लघुवाग् इव योषिताम् ।प्रियतमान् अकरोत् कलहान्तरे मृदुरवा दुरवापसमागमान् ॥
व्रणगुरुप्रमदाधरदुःसहं जघननिर्विषयीकृतमेखलम् ।न खलु तावद् अशेषम् अपोहितुं रविर् अलं विरलं कृतवान् हिमम् ॥
विशदचन्द्रकरं सुखमारुतं कुसुमितद्रुमम् उन्मदकोकिलम् ।तद् उपभोगरसं हिमवर्षिणः परम् ऋतोर् विरलं कृतवान् हिमम् ॥
अभिनयान् परिचेतुम् इवोद्यता मलयमारुतकम्पितपल्लवा ।अमदयत् सहकारलता मनः सकलिका कलिकामजिताम् अपि ॥
नयगुणोपचिताम् इव भूपतेः सदुपकारफलां श्रियम् अर्थिनः ।अभिययुः सरसो मधुसंभृतां कमलिनीम् अलिनीरपत्रिणः ॥
दशनचन्द्रिकया व्यभासितं हसितम् आसवगन्धि मधोर् इव ।बकुलपुष्पम् असेव्यत षट्पदैः शुचिरसं चिरसंचितम् ईप्सुभिः ॥
कुसुमम् एव न केवलम् आर्तवं नवम् अशोकतरोः स्मरदीपनम् ।किसलयप्रसवो ऽपि विलासिनां मदयिता दयिताश्रवणार्पितः ॥
विरचिता मधुनोपवन्श्रियाम् अभिनवा इव पत्त्रविशेषकाः ।मधुलिहां मधुदानविशारदाः कुरबका रवकारणतां ययुः ॥
सुवदनावदनासवसंभृतस् तदनुवादिगुणः कुसुमोद्गमः ।मधुकरैर् अकरोन् मधुलोलुपैर् बकुलम् आकुलम् आयतपङ्क्तिभिः ॥
सुवदनावदनासवसंभृतस् तदनुवादिगुणः कुसुमोद्गमः ।इति दयात इवाभवद् आयता न रजनी रजनीशवती मधौ ॥
प्रथमम् अन्यभृताभिर् उदीरिताः प्रविरला इव मुग्धवधूकथाः ।सुरभिगन्धिषु शुश्रुविरे गिरः कुसुमितासु मिता वनराजिषु ॥
श्रुतिसुखभ्रमरस्वनगीतयः कुसुमकोमलदन्तरुचो बभुः ।उपवनान्तलताः पवनाहतैः किसलयैः सलयैर् इव पाणिभिः ॥
ललितविभ्रमबन्धविचक्षणं सुरभिगन्धपराजितकेसरम् ।पतिषु निर्विविशुर् मधुम् अङ्गनाः स्मरसखं रसखण्डनवर्जितम् ॥
तिलकमस्तकहर्म्यकृतास्पदैः कुसुममध्वनुषङ्गसुगन्धिभिः ।कलम् अगीयत भृङ्गविलासिनां स्मरयुतैर् अयुतैर् अबलासखैः ॥
शुशुभिरे स्मितचारुतराननाः स्त्रिय इव श्लथशिञ्जितमेखलाः ।विकचतामरसा गृहदीर्घिका मदकलोदकलोलविहंगमाः ॥
लघयति स्म न पत्यपराधजं न सहकारतरुस् तरुणीधृतम् ।कुसुमितो नमितो ऽलिभिर् उन्मदैः स्मरसमाधिसमाधिकरोषितम् ॥
उपययौ तनुतां मधुखण्डिता हिमकरोदयपाण्डुमुखच्छविः ।सदृशम् इष्टसमागमनिर्वृतिं वनितया ऽनितया रजनीवधूः ॥
अपतुषारतया विशदप्रभैः सुरतराग परिश्रमनोदिभिः ।कुसुमचापम् अतेजयद् अंशुभिर् हिमकरो मकरोजितकेतनम् ॥
हुतहुताशनदीप्ति वन्श्रियः प्रतिनिधिः कनकाभरणस्य यत् ।युवतयः कुसुमं दधुर् आहितं तद् (?) अलके दलकेसरपेशलम् ॥
अलिभिर् अञ्जनबिन्दुमओहरैः कुसुमपङ्क्तिनिपातिभिर् अङ्कितः ।न खलु शोबहयित् स्म वनस्थलीं न तिलकस् तिलकः प्रमदाम् इव ॥
अमदयन् मद्घुगन्धसनाथया किसलयाधरसंगतया मनः ।कुसुमसंभ्ट्तया नवमल्लिका स्मितरुचा तरुचारुविलासिनी ॥
अनलसान्यभृता ऽनलसान् मनः कमलधूलिभृता मरुतेरिता ।कुसुमभारनताध्वगयोषिताम् असमशोकम् अशोकलता ऽकरोत् ॥
अरुणरागनिषेधिभिर् अंशुकैः श्रवणलब्धपदैश् च यवाङ्कुरैः ।परभृताविरुतैश् च विलासिनः स्मरबलैर् अबलैकरसाः कृताः ॥
उपचितावयवा शुचिभिः कणैर् अलिकदम्बकयोगम् उपेयुषी ।सदृशकान्तिर् अलक्ष्यत मञ्जरी तिलकजा ऽलकजालकमौक्तिकैः ॥
ध्वजपटं मदनस्य धनुर्भृतश् छविकरं मुखचूर्णम् ऋतुश्रियः ।कुसुमकेसररेणुम् अलिव्रजाः सपवनोपवनोत्थितम् अन्वयुः ॥
अनुभवन् नवदोलम् ऋतूत्सवं पटुर् पै प्रियकण्ठजिगृक्षया ।अनयद् आसनरज्जुपरिग्रहे भुजलतां जडताम् अबलाजनः ॥
त्यजत मानम् अलं बत बिग्रहैर् न पुनर् एति गतं चतुरं वयः ।परभृताभिर् इतीव निवेदिते स्मरमते रमते स्म वधूजनः ॥
अथ यथासुखम् आर्तवम् उत्सवं समनुभूय विलासवतीसखः ।नरपतिश् चकमे मृगयारतिं स मधुमन्मधुमन्मथसंनिभः ॥
परिचयं चलक्ष्यनिपातने भयरुषोश् च तदिङ्गितबोधनम् ।श्रमजयात् प्रगुणां च करोत्य् असौ तनुम् अतो ऽनुमतः सचिवैर् ययौ ॥
मृगवनोपगमक्षमवेषभृद् विपुलकण्ठनिषक्तशरासनः ।गगनम् अश्वखुरोद्धुत रेणुभिर् नृसविता सवितानम् इवाकरोत् ॥
ग्रथितमौलिर् असौ वनमालया तरु पलाशसवर्णतनुच्छदः ।तुरगवल्गनचण्चलकुण्डलो विरुरुचे रुरुचेष्टितभूमिषु ॥
तनुलताविनिवेशितविग्रहा भ्रमरसंक्रमितेक्षणवृत्तयः ।ददृषुर् अध्वनि तं वनदेवताः सुनयनं नयनन्दितकोसलम् ॥
श्वगण्वागुरिकैः प्रथमास्थितं व्यपगतानलदस्यु विवेश सः ।स्थिरतुरंगमभूमि निपानवन् मृगवयोगवयोपचितं वनम् ॥
अथ नभस्य इव त्रिदशायुधं कनकपिङ्गतडिद्गुणसंयुतम् ।धनुर् रधिज्यम् अनाधिर् उपाददे नरवरो रवरोषितकेसरी ॥
तस्य स्तनप्रणयिभिर् मुहुर् एणशावैर् व्याहन्यमानहरिणीगमनं पुरस्तात् ।आविर्बभूव कुशगर्भमुखं मृगाणां यूथं तदग्रसरगर्वितकृष्नसारम् ॥
तत् प्रार्थितं जवन्वाजिगतेन राज्ञा तूणीमुखोद्धृतशरेण विशीर्णपङ्क्ति ।श्यामीचकार वनम् आकुलदृश्टिपातैर् वतेरितोत्पलदलप्रकरैर् इवाम्भः ॥
लक्ष्यीकृतस्य हरिणस्य हरिप्रभावः प्रेक्ष्य स्थितां सहचरीं व्यवधाय देहम् ।आकर्णकृष्टम् अपि कामितया स धन्वी बाणं कृपामृधुमनाः प्रतिसंजहार ॥
तस्यापरेष्व् अपि मृगेषु शरान् मुमुक्षोः कर्णान्तम् एत्य बिभिदे निबिडो ऽपि मुष्टिः ।त्रासातिमात्रचटुलैः स्मरयत्सु नेत्रैः प्रौढप्रियानयनविभ्रमचेष्टितानि ॥
उत्तस्थुषः शिशिरपल्वलपङ्कमध्यान् मुस्ताप्ररोहकवलावयवानुकीर्णम् ।जग्राह स द्रुतवराहकुलस्य मार्गं सुव्यक्तम् आर्द्रपदपङ्क्तिभिर् आयताभिः ॥
तं वाहनाद् अवनतोत्तरकायम् ईषद् विध्यन्तम् उद्धतसटाः प्रतिहन्तुम् ईषुः ।नात्मानम् अस्य विविदुः सहसा वराहा वृकेषु विद्धम् इषुभिर् जघनाश्रयेषु ॥
तेनाभिघातरभसस्य विकृष्य पत्त्री वन्यस्य नेत्रविवरे महिषस्य मुक्तः ।निर्भिद्य विग्रहम् अशोणितलिप्तपुङ्खस् तं पातयां प्रथमम् आस पपात पश्चात् ॥
प्रायो विषाणपरिमोषलघूत्तमाङ्गान् खड्गांश् चकार नृपतिर् निशितैः क्षुरप्रैः ।शृण्गं स दृप्तविनयाधिकृतः परेषाम् अभ्युच्छ्रितं न ममृषे न तु दीर्घम् आयुः ॥
व्याघ्रान् अभीर् अभिमुखोपतितान् गुहाभ्यः फुल्लासनाग्रविटपान् इव वायुरुग्णान् ।शिक्षाविशेषलघुहस्ततया निमेषात् तूणीचकार शरपूरितवक्त्ररन्ध्रान् ॥
निर्घातोग्रैः कुञ्जलीनाञ् जिघांसुर् ज्यानिर्घोषैः क्षोभयाम् आस सिंहान् ।नूनं तेषाम् अभ्यसूयापरो ऽभूद् वीर्योदग्रे राजशब्दे मृगेषु ॥
तान् हत्वा गजकुलबद्धतीव्रवैरान् काकुत्स्थः कुटिलनखाग्रलग्नमुक्तान् ।आत्मानं रणकृतकर्मणां गजानाम् आनृण्यं गतम् इव मार्गणैर् अमंस्त ॥
तान् हत्वा गजकुलबद्धतीव्रवैरान् काकुत्स्थः कुटिलनखाग्रलग्नमुक्तान् ।आत्मानं रणकृतकर्मणां गजानाम् आनृण्यं गतम् इव मार्गणैर् अमंस्त ॥
चमरान् परितः प्रवर्तिताश्वः क्वचिद् आकर्णविकृष्टभल्लवर्षी ।नृपतीन् इव तान् वियोज्य सद्यः सितवालव्यजनैर् जगाम शान्तिम् ॥
अपि तुरगसमीपाद् उत्पतन्तं मयूरं न स रुचिरकलापं बाणलक्ष्यी चकार ।सपदि गतमनस्कश् चित्रमाल्यानुकीर्णे रतिविगलितबन्धे केशपाशे प्रियायाः ॥
तस्य कर्कशविहार्संभवं स्वेदम् आननविलग्नजालकम् ।आचचाम सतुषारशीकरो भिन्नपल्लवपुटो वनानिलः ॥
इति विस्मृतान्यकरणीयम् आत्मनः सचिवावलम्बितधुरं नराधिपम् ।परिवृद्धरागम् अनुभन्धसेवया मृगया जहार चतुरेव कामिनी ॥
स ललितकुसुमप्रवालशय्यां ज्वलितमहौषधिदीपिकासनाथाम् ।नरपतिर् अतिवाहयां बभूव क्वचिद् असमेतपरिच्छदस् त्रियामाम् ॥
उषसि स गजयूथकर्णतालैः पटुपटधवनिभिर् विनीतनिद्रः ।अरमत मधुराणि तत्र शृण्वन् विहगविकूजितबन्दिमङ्गलानि ॥
अथ जातु रुरोर् गृहीतवर्त्मा विपिने पार्श्वचरैर् अलक्ष्यमाणः ।श्रमफेनमुचा तपस्विगाढां तमसां प्राप नदीं तुरंगमेण ॥
कुम्भपूरणभवः पटुर् उच्चैर् उच्चचार नन्दो ऽम्भसि तस्याः ।तत्र स द्विरदबृंहितशङ्की शब्दपातिनम् इषुं विससर्ज ॥
नृपतेः प्रतिषिद्धम् एव तत् कृतवान् पङ्क्तिरथो विलङ्घ्य यत् ।अपथे पदम् अर्पयन्ति हि श्रुतवन्तो ऽपि रजोनिमीलिताः ॥
हा तातेति क्रन्दितम् आकर्ण्य विषण्णस् तस्यान्विष्यन् वेतसगूढं प्रभवं सः ।शल्यप्रोतं प्रेक्ष्य सकुम्भं मुनिपुत्रं तापाद् अन्तःशल्य इवासीत् क्शितिपो ऽपि ॥
तेनावतीर्य तुरगात् प्रथितान्ग्वयेन पृष्टान्वयः स जलकुम्भनिषण्णदेहः ।तस्मै द्विजेतरतपस्विसुतं स्खलद्भिर् आत्मानम् अक्षरपदैः कथयां बभूव ॥
तच्चोदितः च तम् अनुद्ध्रृतशल्यम् एव पित्रोः सकाशम् अवसन्नदृशोर् निनाय ।ताभ्यां तथागतम् उपेत्य तम् एकपुत्रम् अज्ञानतः स्वचरितं नृपतिः शशंस ॥
तौ दंपती बहु विलप्य शिशोः प्रहर्त्रा शल्यं निखातम् उदहारयताम् उरस्तः ।सो ऽभूत् परासुर् अथ भूमिपतिं शशाप हस्तार्पितैर् नयन्वारिभिर् एव वृद्धः ॥
दिष्टान्तम् आप्स्यति भवान् अपि पुत्रशोकाद् अन्ते वयस्य् अहम् इवेति तम् उक्तवन्तम् ।आक्रान्तपूर्वम् इव मुक्तविषं भुजंगं प्रोवाच कोसलपतिः प्रथमापराद्धः ॥
शापो ऽप्य् अदृष्टतनयाननपद्मशोभे सानुग्रहो भगवता मयि पातितो ऽयम् ।कृष्यां दहन्न् अपि खलु क्षितिम् इन्धनेद्धो बीजप्ररोहजननीं ज्वलनः करोति ॥
इत्थं गते गतघृणः किम् अयं विधत्तां वध्यस् तवेत्य् अभितिते वसुधाधिपेन ।एधान् हुताशनवतः स मुनिर् ययाचे पुत्रं परासुम् अनुगन्तुमनाः सदारः ॥
प्रातानुगः सपदि शासनम् अस्य राजा संपाद्य पातकविलुप्तधृतिर् निवृत्तः ।अन्तर्निविष्टपदम् आत्मविनाशहेतुं शापं दधज् ज्वलनम् और्वम् इवाम्बुराशिः ॥
तदर्थम् अर्थज्ञगते गतत्रपः किम् एष ते वध्यजनो ऽनुसिष्ठतु ।स वह्निसंस्कारम् अयाचतात्मनः सदारसूनोर् विदधे च तन् नृपः ॥
समेयिवान् रघुवृषभः स्वसैनिकैः स्वमन्दिरं शिथिलधृतिर् निवर्तितः ।मनोगतं गुरुं ऋषिशापम् उद्वहन् क्षयानलं जलधिर् इवान्तकास्पदम् ॥
वागर्थाव् इव संपृक्तौ वागर्थप्रतिपत्तये ।जगतः पितरौ वन्दे पार्वतीपरमेश्वरौ ॥
क्व सूर्यप्रभवो वंशः क्व चाल्पविषया मतिः ।तितीर्षुर् दुस्तरम् मोहाद् उडुपेनास्मि सागरम् ॥
मन्दः कवियशः प्रार्थी गमिष्याम्य् उपहास्यताम् ।प्रांशुलभ्ये फले लोभाद् उद्बाहुर् इव वामनः ॥
अथ वा कृतवाग्द्वारे वंशे ऽस्मिन् पूर्वसूरिभिः ।मणौ वज्रसमुत्कीर्णे सूत्रस्येवास्ति मे गतिः ॥
सो ऽहम् आजनमशुद्धानाम् आफलोदयकर्मणाम् ।आसमुद्रक्षितीशानाम् आनाकरथवर्त्मनाम् ॥
यथाविधिहुताग्नीनां यथाकामार्चितार्थिनाम् ।यथापराधदण्डानां यथाकालप्रभोधिनाम् ॥
त्यागाय संभृतार्थानां सत्याय मितभाषिणाम् ।यशसे विजिगीषुणां प्रजायै गृहमेन्धिनाम् ॥
शैशवे ऽभ्यस्तविद्यानां यौवने विषयैषिणाम् ।वार्ध्हके मुनिवृत्तीनां योगेनान्ते तनुत्यजाम् ॥
रघूणाम् अन्वयं वक्ष्ये तनुवाग्विभवो ऽपि सन् ।तद्गुणैः कर्णम् आगत्य चापलाय प्रचोदितः ॥
तं सन्तः श्रोतुम् अर्हन्ति सदसद्व्यक्तिहेतवः ।हेम्नः संलक्ष्यते ह्य् अग्नौ विशुद्धिः श्यामिकापि वा ॥
वैवसतो मनुर् नाम माननीयो मनीषिणाम् ।आसीन् महीक्षिताम् आद्यः प्रणवश् छन्दसाम् इव ॥
तदन्वये शुद्धिमति प्रसूतः शुद्धिमत्तरः ।दिलीप इति राजेन्दुर् इन्दुः क्षीरनिधाव् इव ॥
व्यूढोरस्को वृषस्कन्धः शालप्रांशुर् महाभुजः ।आत्मकर्मक्षमं देहं क्षात्रो धर्म इवाश्रितः ॥
सर्वातिरितसारेण सर्वतेजोऽभिभाविना ।स्थितः सर्वोन्नतेनोर्वीं क्रान्त्वा मेरुर् इवात्मना ॥
आकारसदृशप्रज्ञः प्रज्ञया सदृशागमः ।आगमैः सदृशारम्भ[ः] आरम्भसदृशोदयः ॥
भीमकान्तैर् नृपगुणैः स भभूवोपजीविनाम् ।अधृष्यश् चाभि गम्यश् च याधोरत्नैर् इवार्णवः ॥
रेखामात्रम् अपि क्षुण्णाद् आ मनोर् वर्त्मनः परम् ।न व्यतीयुः प्रजास् तस्य नियन्तुर् नेमिवृत्तयः ॥
प्रजानाम् एव भूत्य् अर्थं स ताब्य्हो बलिम् अग्रहीत् ।सहस्रगुणम् उत्स्रष्टुम् आदत्ते हि रसं रविः ॥
सेना परिच्छदस् तस्य द्वयम् एवार्थसाधनम् ।शास्त्रेष्व् अकुण्ठिता बुद्धिर् मौर्वी धनुषि चातता ॥
तस्य संवृतमन्त्रस्य गूधाकारेङ्गितस्य च ।फलानुमेयाः प्रारम्भाः संस्काराः प्राक्तना इव ॥
जुगोपात्मानम् अत्रस्तो भेजे धर्मम् अनातुरः ।अगृध्नुर् आददे सो ऽर्थम् असक्तः सुखम् अन्वभूत् ॥
ज्ञाने मौनं क्षमा शक्तौ त्यागे श्लाघाविपर्ययः ।गुणा गुणानुबन्धित्वात् तस्य सप्रसवा इव ॥
अनाकृष्टस्य विषयैर् विद्यानां पारदृश्वनः ।तस्य धर्मरतेर् आसीद् वृद्धत्वं जरसा विना ॥
प्रजानां विनयाधानाद् रक्षणाद् भरणाद् अपि ।स पिता पितरस् तासां केवलं जन्महेतवः ॥
स्थित्यै दण्डयतो दण्ड्यान् परिणेतुः प्रसूतये ।अप्य् अर्थकामौ तस्यास्तां धर्म एव मनीषिणः ॥
दुधोह गां स यज्ञाय सस्याय मघवा दिवम् ।संपद्विनिमयेनोभौ दधतुर् भुवनद्वयम् ॥
न किलानुययुस् तस्य राजानो रक्षितुर् यशः ।व्यावृत्त यत् परस्वेभ्यः श्रुतौ तस्करता स्थिता ॥
द्वेष्यो ऽपि संमतः शिष्टस् तस्यार्तस्य यथौषधम् ।त्वाज्यो दुष्टः प्रियो ऽप्य् आसीद् अङ्गुलीवोरगक्षता ॥
तं वेधा विदधे नूनं महाभूतसमाधिना ।तथा हि सर्वे तस्यासन् परार्थैकफला गुणाः ॥
स वेलावप्रवलयां परिखीकृतसागराम् ।अनन्याशासनाम् उर्वीं शशासैकपुरीम् इव ॥
तस्य दाक्षिण्यरुढेन नाम्ना मगधवंशजा ।पत्नी सुदक्षिणेत्य् आसीद् अध्वरस्येव दक्षिणा ॥
कलत्रवन्तम् आत्मानम् अवरोधे महत्य् अपि ।तया मेने मनस्विन्या लक्ष्म्या च वसुधाधिपः ॥
तस्याम् आत्मानुरूपायाम् आत्मजन्मसमुत्सुकः ।विलम्बितफलैः कालं स निनाय मनोरथैः ॥
संतानार्थाय विधये स्वभुजाद् अवतारिता ।तेन धूर् जगतो गुर्वी सचिवेषु निचिक्षिपे ॥
गङ्गां भगीरथेनेव पूर्वेषां पावनक्षमाम् ।इच्छता संततिं न्यस्ता तेन मन्त्रिषु कोसला ॥
अथाभ्यर्च्य विधातारं प्रयतौ पुत्रकाम्यया ।तौ दंपती वसिष्ठस्य गुरोर् जग्मतुर् आश्रमम् ॥
स्निग्धगम्भीरनिर्घोषम् एकं स्यन्दनम् आस्थितौ ।प्रावृषेण्यं पयोवाहं विद्युदैरावताव् इव ॥
मा भूद् आश्रमपीडेति परिमेयपुरःसरौ ।अनुभावविशेषात् तु सेनापरिवृताव् इव ॥
सेव्यमानौ सुखस्पर्शैः शालनिर्यासगन्धिभिः ।पुष्परेणूत्किरैर् वातैर् आधूतवनराजिभिः ॥
मनोऽभिरामाः शृण्वन्तौ रथनेमिस्वनोन्मुखैः ।षड्जसंवादिनीः केका द्विधा भिन्नाः शिखण्डिभिः ॥
परपराक्षिसादृश्यम् अदूरोज्झितवर्त्मसु ।मृगद्वन्द्वेषु पश्यन्तौ स्यन्दनाबद्धदृष्टिषु ॥
श्रेणीबन्धाद् वितन्वद्भिर् अस्तम्भां तोरणस्रजम् ।सारसैः कलनिर्ह्राधैः क्वचिद् उन्नमिताननौ ॥
पवनस्यानुकूलत्वात् प्रार्थनासिद्धिशंसिनः ।रजोभिस् तुरगोत्कीर्णैर् अस्पृष्टालवेष्टनौ ॥
सरसीष्व् अरविन्दानां वीचिविक्षोभशीतलम् ।आमोदम् उपजिघ्रन्तौ स्वनिःश्वासानुकारिणम् ॥
ग्रामेष्व् आत्मविषृटेषु यूपचिह्नेषु यज्वनाम् ।अमोघाः प्रतिगृह्णन्ताव् अर्घ्यानुपदम् आशिषः ॥
हैयंगवीनम् आदाय घोषवृद्धान् उपस्थितान् ।नामधेयानि पृच्छन्तौ वन्यानां मार्गशाखिनाम् ॥
काप्य् अभिख्या तयोर् आसीद् व्रजतोः शुद्धवेषयोः ।हिमनिर्मुक्तयोर् योगे चित्राचन्द्रम्सोर् इव ॥
तत् तद् भूमिपतिः पत्न्यै दर्शयन् प्रियदर्शनः ।सायं संयमिनस् तस्य महर्षेर् महिषीसखः ॥
स दुष्प्रापयशाः प्रापद् आश्रमं श्रान्तवाहनः ।सायं संयमिनस् तस्य महर्षेर् महिषीसखः ॥
वनान्तराद् उपावृत्तैः समित्कुशफलहरैः ।पूर्यमाणम् अदृश्याग्निप्रत्युद्यातैस् तपस्विभिः ॥
आकीर्णम् ऋषिपत्नीनाम् उटजद्वाररोधिभिः ।अपत्यैर् इव नीवारभागधेयोचितैर् मृगैः ॥
सेकान्ते मुनिकन्याभिस् तत्क्षणोज्झितवृक्षकम् ।विश्वासाय विहंगानाम् आलवालाम्बुपायिनाम् ॥
आतपातयसंक्शिप्तनीवारासु निषादिभिः ।मृगैर् वर्तितरोमन्थम् उटजाङ्गनभूमिषु ॥
अभ्युत्थिताग्निपिशुनैर् अतिथीन् आश्रमोन्मुखान् ।पुनानं पवनोद्धूतैर् धूमैर् आहुतिगन्धिभिः ॥
अथ यन्तारम् आदिष्य धुर्यान् विश्रमयेति सः ।ताम् अवारोपयत् पत्नीं रथाद् अवततार च ॥
तस्मै सभ्याः सभार्याय गोप्त्रे गुप्ततमेन्द्रियाः ।अर्हणाम् अर्हते चक्रुर् मुनयो नयचक्षुषे ॥
विधेः सायन्तनस्यान्ते स ददर्श तपोन्धिम् ।अन्वासितम् अरुन्धत्या स्वाहयेव हविर्भुजम् ॥
तयोर् जगृहतुः पादान् राजा राज्ञी च मागधी ।तौ गुरुर् गुरुपत्नी च प्रीत्या प्रतिननन्दतुः ॥
तम् आतिथ्यक्रियाशान्तरथक्षोभपरिश्रमम् ।पप्रच्छ कुशलं राज्ये राज्याश्रममुनिं मुनिः ॥
अथ्ऽ; आथर्वनिधेस् तस्य विजितारिपुरः पुरः ।अर्थ्याम् अर्थपतिर् वाचम् आददे वदतां वरः ॥
उपपन्नं ननु शिवं सप्तस्व् अङ्गेषु यस्य मे ।दैवीनां मानुषीणां च प्रतिहर्ता त्वम् आपदाम् ॥
तव मन्त्रकृतो मन्त्रैर् दूरात् प्रासमितारिभिः ।प्रत्यादिश्यन्त इव मे दृष्तलक्षभिदः शराः ॥
हविर् आवर्जितं होतस् त्वया विधिवद् अग्निषु ।वृष्टिर् भवति सस्यानाम् अवग्रहविशोषिणाम् ॥
पुरुषायुषजीविन्यो निरातङ्का निरीतयः ।यन् मदीयाः प्रजास् तस्य हेतुस् त्वद्ब्रह्मवर्चसम् ॥
त्वयैवं चिन्त्यमानस्य गुरुणा ब्रह्मयोनिना ।सानुबन्धाः कथं न स्युः संपदो मे निरापदः ॥
किं तु वध्वां तवैतस्याम् अदृष्टसदृशप्रजम् ।न माम् अवति सद्वीपा रत्नसूर् अपि मेदिनी ॥
नूनं मत्तः परं वंश्याः पिण्डविच्छेददर्शिनः ।न प्रकामभुजः श्राद्धे स्वधासंग्रहतत्पराः ॥
मत्परं दुर्लभम् मत्वा नूनम् आवर्जितं मया ।पयः पूर्वैः स्वनिःश्वासैः कवोष्णम् उपभुज्यते ॥
सो ऽहम् इज्याविशुद्धात्मा प्रजालोपनिमीलितः ।प्रकाशश् चाप्रकाशस् च लोकालोक इवाचलः ॥
लोकान्तरसुखं पुण्यं तपोदानसमुद्भवम् ।संततिः शुद्धवंश्या हि परत्रेह च शर्मणे ॥
तया हीनं विधातर् मां कथं पश्यन् न दूयसे ।सिक्तं स्वयम् इव स्नेहाद् वन्ध्यम् आश्रमवृक्षकम् ॥
असह्यपीडं भगवन्न् ऋणम् अन्त्यम् अवेहि मे ।अरुंतुदम् इवालानम् अनिर्वाणस्य दन्तिनः ॥
तस्मान् मुच्ये यथा तात संविधातुं तथार्हसि ।इक्ष्वाकूणां दुरापे ऽर्थे त्वदधीना हि सिद्धयः ॥
इति विज्ञापितो राज्ञा ध्यानस्तिमितलोचनः ।क्षणमात्रम् ऋषिस् तस्थौ सुप्तमीन इव ह्रदः ॥
सो ऽपश्यत् प्रणिधानेन संततेः स्तम्भकारणम् ।भावितात्मा भुवो भर्तुर् अथैनं प्रत्यबोधयत् ॥
पुरा शक्रम् उपस्थाय तवोर्वीं प्रति यास्यतः ।आसीत् कल्पतरुच्छायाम् आश्रिता सुरभिः पथि ॥
धर्मलोपभयाद् राज्ञीम् ऋतुस्नाताम् इमां स्मरन् ।प्रदक्षिणक्रियार्हायां तस्यां त्वं साधु नाचरः ॥
अवजानासि मां यस्माद् अतस् ते न भविष्यति ।मत्प्रसूतिम् अनाराध्य प्रजेति त्वां शशाप सा ॥
स शापो न त्वया राजन् न च सारथिना श्रुतः ।नदत्य् आकाशङ्गायाः स्रोतस्य् उद्दामदिग्गजे ॥
ईप्सितं तदवज्ञानाद् विद्धि सार्गलम् आत्मनः ।प्रतिबध्नाति हि श्रेयः पूज्यपूजाव्यतिक्रमः ॥
हविषे दीर्घसत्त्रस्य सा चेदानीं प्रचेतसः ।भुजंगपिहितद्वारं पातालम् अधितिष्ठति ॥
सुतां तदीयां सुरभेः कृत्वा प्रतिनिधिं शुचिः ।आराधय सप्त्नीकः प्रीता कामदुघा हि सा ॥
इति वादिन एवास्य होतुर् आहुतिसाधनम् ।अनिन्द्या नन्दिनी नाम धेनुर् आववृते वनात् ॥
ललाटोदयम् आभुग्नं पल्लवस्निग्धपाटला ।बिभ्रती श्वेतरोमाङ्कं संध्येव शशिनं नवम् ॥
भुवं कोष्णेन कुण्शोध्नी मेध्येनावभृथाद् अपि ।पस्रवेणाभिवर्षन्ती वत्सालोकप्रवर्तिना ॥
रजःकणैः खुरोद्धूतैः स्पृशद्भिर् गात्रम् अन्तिकात् ।तीर्थाभिषेकजां शुद्धिम् आदधाना महीक्षितः ॥
तां पुण्यदर्शनां दृष्त्वा निमित्तज्ञस् तपोनिधिः ।याज्यम् आशंसितावन्ध्य प्रार्थनं पुनर् अब्रवीत् ॥
अदूरवर्तिनीं सिद्धिं राजन् विगणयात्मनः ।उपस्थितेयं कल्याणी नाम्नि कीर्तित एव यत् ॥
वन्यवृत्तिर् इमां शश्वद् (?) आत्मानुगमनेन गाम् ।विद्याम् अभ्यसनेनेव प्रसादयितुम् अर्हसि ॥
प्रस्थितायां प्रतिष्ठेथाः स्थितायां स्थितिम् आचरेः ।निषण्णायां निषीदास्यां पीताम्भसि पिबेर् अपः ॥
वधूर् भक्तिमती चैनाम् अर्चिताम् आ तपोवनात् ।प्रयता प्रातर् अन्वेतु पितेव धुरि पुत्रिणाम् ॥
इत्य् आ प्रसादाद् अस्यास् त्वं परिचर्यापरो भव ।अविघ्नम् अस्तु ते स्थेयाः सायं प्रतुद्व्रजेद् अपि ॥
तथेति प्रतिजग्राह प्रीतिमान् सपरिग्रहः ।आदेशं देशकालज्ञः शिष्यः शासितुर् आनतः ॥
अथ प्रदोषे दोषज्ञः संवेशाय विशंपतिम् ।सूनुः सूनृतवाक् स्रष्टुर् विससर्जोदित स्रियम् ॥
सत्याम् अपि तपःसिद्धौ नियमापेक्षया मुनिः ।कल्पवित् कल्पयाम् आस वन्याम् एवास्य संविधाम् ॥
निर्दिष्टां कुलपतिना स पर्णशालाम् अध्यास्य प्रयतपरिग्रहद्वितीयः ।तच्छिष्याध्ययननिवेदितावसानां संविष्टः कुशशयने निशां निनाय ॥
अथ प्रजान्माम् अधिपः प्रभाते जायाप्रतिग्राहितगन्धमाल्याम् ।वनाय पीतप्रतिबद्धवत्सां यशोधनो धेनुम् ऋषेर् मुमोच ॥
तस्याः खुरन्यासपवित्रपांसुम् अपांसुलानां धुरि कीर्तनीया ।मार्गं मनुष्येश्वरधर्मपत्नी श्रुतेर् इवार्थं स्मृतिर् अन्वगच्छत् ॥
निवर्त्य राजा दयितां दयालुस् तां सौरभेयीं सुरभिर् यशोभिः ।पयोधरीभूतचतुःसमुद्रां जुगोप गोरूपधराम् इवोर्वीम् ॥
व्रताय तेनानुचरेण धेनोर् न्यषेधि शेषो ऽप्य् अनुयायिवर्गः ।न चान्यतस् तस्य शरीररक्षा स्ववीर्यगुप्ता हि मनोः प्रसूतिः ॥
आस्वादवद्भिः कवलैस् तृणानं कण्डूयनैर् दंशनिवार्णैश् च ।अव्याहतैः स्वैरगतैः स तस्याः सम्राट् समाराधन्तत्परो ऽभूत् ॥
स्थितः स्थिताम् उच्चलितः प्रयातां निषेदुषीम् आसनबन्ध धीरः ।जलाभिलाषी जलम् आदधानां छावेय तां भूपति अन्वगच्छत् ॥
स न्यस्तचिह्नाम् अपि राजलक्ष्मीं तेजोविशेषानुमितां दधानः ।आसीद् अनाविष्कृतदानराजिर् अन्तर्मदावस्थ इव द्विपेन्द्रः ॥
लताप्रतानोद्ग्रथितैः स किशैर् अधिजय्धन्वा विचचार दावम् ।रक्षापदेशान् मुनिहोमधेनोर् वन्यान् विनेष्यन्न् इव दुष्टसत्त्वान् ॥
विषृष्टपार्श्वानुचरस्य तस्य पार्श्वद्रुमाः पाशभृता समस्य ।उदीरयाम् आसुर् इवोन्मदानाम् आलोकशब्दं वयसां विरावैः ॥
मरुत्प्रयुक्ताश् च मरुत्सखाभं तम् अर्च्यम् आराद् अभिवर्तमानम् ।अवाकिरन् बाललताः प्रसूनैर् आलोकशब्दं वयसां विरावैः ॥
धनुर्भृतो ऽप्य् अस्य दयार्द्रभावम् आख्यातम् अन्तःकरणैर् विशङ्कैः ।विलोकयन्त्यो वपुर् आपुर् अक्ष्णां प्रकामविस्तारफलं हरिण्यः ॥
स कीचकैर् मारुतपूर्णरन्ध्रैः कूजद्भिर् आपादितवंश्कृत्यम् ।शुश्राव कुञ्जेषु यशः स्वम् उच्चैर् उद्गीयमानं वनदेवताभिः ॥
ऋक्तस् तुशारैर् गिरिनिर्झराणाम् अनोकहाकम्प्तपुष्पगन्धी ।तम् आतपक्लान्तम् अनातपत्रम् आचारपूतं पवनः सिषेवे ॥
शशाम वृष्ट्यापि विना दवाग्निर् आसीद् विशेषा फलपुष्पवृद्धिः ।ऊनं न सत्त्वेष्व् अधिको बबाधे तस्मिन् वनं गोपत्रि गाहमाने ॥
संचारपूतानि दिगन्तराणि कृत्वा दिनान्ते निलयाय गन्तुम् ।प्रचक्रमे पल्लवरागताम्रा तस्मिन् वनं गोपत्रि गाहमाने ॥
तां देवतापित्रतिथिक्रियार्थाम् अन्वग् ययौ मध्यमलोकपालः ।बभौ च सा तेन सतां मतेन श्रद्धेव साक्षाद् विधिनोपपन्ना ॥
स पल्वलोत्तीर्णवराहयूथान्य् आवासवृक्षोन्मुखबर्हिणानि ।ययौ मृगाध्यासितशाद्वलानि श्यामायमानानि वनानि पश्यन् ॥
आपीनभारोद्वहनप्रयत्नाद् गृष्टिर् गुरुत्वाद् वपुषो नरेन्द्रः ।उभाव् अलंचक्रतुर् अञ्चिताभ्यां तपोवनावृत्तिपथं गताभ्याम् ॥
वसिष्ठधेनोर् अनुयानिनं तम् आवर्तमानं वनिता वनान्तात् ।पपौ निमेषालसपक्ष्मपङ्क्तिर् उपोषिताभ्याम् इव लोचनाभ्याम् ॥
पुरस्कृता वर्त्मनि पार्थिवेन प्रत्युद्गता पार्थिवधर्म्पत्न्या ।तदन्तरे सा विरराज धेनुर् दिनक्षपामध्यगतेव संध्या ॥
प्रदक्षिणीकृत्य पयस्विनीं तां सुदक्षिणा साक्षतपात्रहस्ता ।प्रणम्य चानर्च विशालम् अस्याः शृङ्गान्तरं द्वारम् इवार्थसिद्धेः ॥
वत्सोत्सुकापि स्तिमिता सपर्यां प्रत्यग्रहीत् सेति ननन्दतुस् तौ ।भक्त्योपपन्नेषु हि तविधानां प्रसादचिह्नानि पुरःफलानि ॥
गुरोः सदारस्य निपीड्य पादौ समाप्य सांध्यं च विधिं दिलीपः ।दोहावसाने पुनर् एव दोग्ध्रीं भेजे भुजोच्छिन्नरिपुर् निषण्णाम् ॥
ताम् अन्तिकन्यस्तबलिप्रदीपाम् अन्वास्य गोप्ता गृहिणीसहायः ।क्रमेण सुप्ताम् अनु संविवेश सुप्तोत्थितां प्रातर् अन्ऽ(?)ऊदतिष्ठत् ॥
इत्थं व्रतं धारयतः प्रजार्थं समं महिष्या महनीयकीर्तेः ।सप्त व्यतीयुस् त्रिगुणानि तस्य दिनानि दीनोद्धरणोचितस्य ॥
अन्येद्युर् आत्मानुचरस्य भावं जिज्ञासमाना मुनिहोमधेनुः ।गङ्गाप्रपातान्तविरूढशष्पं गौरीगुरोर् गह्वरम् आविवेष ॥
इत्य् अद्रिषोभाप्रहितेक्षणेन इत्य् अद्रिषोभाप्रहितेक्षणेन ।अलक्षिताभ्युत्पतनो नृपेण प्रसह्य सिंहः किल तां चकर्ष ॥
तदीयम् आक्रन्दितम् आर्तसाधोर् गुहानिबद्धप्रतिशब्ददीर्घम् ।रश्मिष्व् इवादाय नगेन्द्रसक्तां निवर्तयाम् आस नृपस्य दृष्टिम् ॥
स पाटलायां गवि तस्थिवांसं धनुर्धरः केसरिणं ददर्श ।अधित्यकायाम् इव धातुमय्यां लोध्रद्रुमं सानुमतः प्रफुल्लम् ॥
ततो मृगेन्द्रस्य मृगेन्द्रगामी वधाय वध्यस्य शरं शरण्यः ।जाताभिषङ्गो नृपतिर् निषङ्गाद् उद्धर्तुम् ऐच्छत् प्रसभोद्धृतारिः ॥
वामेतरस् तस्य करः प्रहर्तुर् नखप्रभाभूषितकङ्कपत्त्रे ।सक्ताङ्गुलिः सायकपुङ्ख एव चित्रार्पितारम्भ इन्वावतस्थे ॥
बाहुप्रतिष्टम्भविवृद्धमन्युर् अभ्यर्णम् आगस्कृतम् अस्पृशद्भिः ।राजा स्वतेजोभिर् अदह्यतान्तर् भोगीव मन्त्रौषधिरुद्धवीर्यः ॥
तम् आर्यगृह्यं निगृहीतधेनुर् मनुष्यवाचा मनुवंशकेतुम् ।विस्माययन् विस्मितम् आत्मवृत्तौ सिंहोरुसत्त्वं निजगाद सिंहः ॥
अलं महीपाल तव श्रमेण प्रयुक्तम् अप्य् अस्त्रम् इतो वृथा स्यात् ।न पादपोन्मूलनशक्ति रंहः शिलोच्चये मूर्छति मारुतस्य ॥
कैलासगौरं वृअम् आरुरुक्षोः पादार्पणानुग्रहपूतपृष्टम् ।अवेहि मां किंकरम् अष्टमूर्तेः कुम्भोदरं नाम निकुम्भमित्रम् ॥
अमुं पुरः पश्यसि देवदारुं पुत्रीकृतो ऽसौ वृषभध्वजेन ।यो हेमकुम्भस्तननिःसृतानां स्कन्दस्य मातुः पयसां रसज्ञः ॥
कण्डूयमानेन कटं कदाचिद् वन्यद्विपेनोन्मथिता त्वग् अस्य ।अथैनम् अद्रेस् तनया शुशोच सेनान्यम् आलीढम् इवासुरास्त्रैः ॥
तदा प्रभृत्य् एव वनद्विपानां त्रासार्थम् अस्मिन्न् अहम् अदिकुक्षौ ।व्यापारितः शूलभृता विधाय सिंहत्वम् अङ्कागतसत्त्ववृत्ति ॥
तस्यालम् एषा क्षुधितस्य तृप्त्यै प्रदिष्टकाला परमेश्वरेण ।उपस्थिता शोणितपारणा मे सुरद्विषश् चान्द्रमसी सुधेव ॥
स त्वं निवर्तस्व विहाय लज्जां गुरोर् भवान् दर्शितशिष्यभक्तिः ।शस्त्रेण रक्ष्यं यद् अशक्यरक्षं न तद् यशः शस्त्रभृतां क्षिणोति ॥
इति प्रगल्भं पुरुसाधिराजो मृगाधिराजस्य वचो निशम्य ।प्रत्याहतास्त्रो गिरिशप्रभावाद् आत्मन्य् अवज्ञां शिथिलीचकार ॥
प्रत्यब्रवीच् चैनम् इषुप्रयोगे तत्पूर्वसङ्गे वितथप्रयत्नः ।जडीकृतस् त्र्यम्बकविक्षणेन वज्रं मुमुक्षन्न् इव वज्रपाणिः ॥
प्रत्याह वैनं शरमोक्षवन्ध्यो मा पत्त्रपर्वात् स्वरभेदम् आप्तः ।प्रहीणपूर्वध्वनिनाधिरूढस् तुलाम् असारेन शरद्घनेन ॥
संरुद्धचेष्टस्य हेतुः हास्यं वचस् तद् यद् अहं विवक्षुः ।अन्तर्गतं प्राणभृतां हि वेद सर्वं भवान् भावम् अतो ऽभिधास्ये ॥
मान्यः स मे स्थावरजङ्गमानां सर्गस्थितिप्रत्यवहारहेतुः ।गुरोर् अपीदं धनम् आहिताग्नेर् नश्यत् पुरस्ताद् अनुपेक्षणीयम् ॥
स त्वं मदीयेन शरीरवृत्तिं देहेन निर्वर्तयितुं प्रसीद ।दिनावसानोत्सुकबालवत्सा विसृज्यतां धेनुर् इयं महर्षेः ॥
अथान्धकारं गिरिगह्वराणां दंष्ट्रामयूखैः शकलानि कुर्वन् ।भूयः स भूतेश्वरपार्श्ववर्ती किंचिद् विहस्यार्थपतिं बभाषे ॥
एकातपत्रं जगतः प्रभुत्वं नवं ययः कान्तम् इदं वपुश् च ।अल्पस्य हेतोर् बहु हातुम् इच्छन् विचारमूधः प्रतिभासि मे त्वम् ॥
भूतानुकम्पा तव चेद् इयं गौर् एका भवेत् स्वस्तिमती त्वदन्ते ।जीवन् पुनः शश्वद् उपप्लवेभ्यः प्रजाः प्रजानाथ पितेव पासि ॥
अथैकधेनोर् अपराधचण्डाद् गुरोः कृषानुप्रतिमाद् बिभेषि ।शक्यो ऽस्य मन्युर् भवता विनेतुं गाः कोटिशः स्पर्शयता घटोध्नीः ॥
तद् रक्ष कल्याणपरंपराणां भोक्तारम् ऊर्जस्वलम् आत्मदेहम् ।महीतलस्पर्शनमात्रभिन्नम् ऋद्धं हि राज्यं पदम् ऐन्द्रम् आहुः ॥
एतावद् उक्त्वा विरते मृगेन्द्रे प्रतिस्वनेनास्य गुहागतेन ।शिलोच्चयो ऽपि क्षितिपालम् उच्चैः प्रीत्या तम् एवार्थम् अभाषतेव ॥
निशम्य देवानुचरस्य वाचं मनुष्यदेवः पुनर् अप्य् उवाच ।धेन्वा तदध्यासितकातराक्ष्या निरीक्ष्यमाणः सुतरां दयालुः ॥
क्षतात् किल त्रायत इत्य् उदग्रः क्षत्रस्य शब्दो भुवनेषु रूढः ।राज्येन किं तद्विपरीतवृत्तेः प्राणैर् उपक्रोशमलीमसैर् वा ॥
कथं नु शक्यो ऽनुनयो महर्षेर् विश्राणनाच् चान्यपयस्विनीनाम् ।इमाम् अनूनां सुरभेर् अवेहि रुद्रौजसा तु पहृतं त्वयास्याम् ॥
सेयं स्वदेहार्पणनिष्क्रयेण न्याय्या मया मोचयितुं भवत्तः ।न पारणा स्याद् विहता तवैवं भवेद् अलुप्तश् च मुनेः क्रियार्थः ॥
भवान् अपीदं परवान् अवैति महान् हि यत्नस् तव देवदारौ ।स्थातुं नियोक्तुर् न हि शक्यम् अग्रे विनाश्य रक्ष्यं स्वयम् अक्षतेन ॥
किम् अप्य् अहिंस्यस् तव चेन् मतो ऽहं यशःशरीरे भव मे दयालुः ।एकान्तविधंसिषु मद्विधानां पिण्डेष्व् अनास्था खलु भौतिकेषु ॥
संबन्धम् आभाषणपूर्वम् आहुर् वृत्तः स नौ संगतयोर् वनान्ते ।तद् भूतनाथानुग नार्हसि त्वं संबन्धिनो मे प्रणयं विहन्तुम् ॥
तथेति गाम् उक्तवते दिलीपः सद्यः प्रतिष्टम्भविमुक्तबाहुः ।स न्यस्त शस्त्रो हरये स्वदेहम् उपानयत् पिण्डम् इवामिषस्य ॥
तस्मिन् क्षणे पालयितुः प्रजानाम् उत्पश्यतः सिंहनिपातम् उग्रम् ।अवाङ्मुखस्य्ऽओपरि पुष्पवृष्टिः पपात विद्याधरहस्तमुक्ता ॥
उत्तिष्ठ वत्सेत्य् अमृतायमानं वचो निशम्योत्थितम् उत्थितः सन् ।ददर्श राजा जननीम् इव स्वां गाम् अग्रतः प्रस्रविणीं न सिंहम् ॥
तं विस्मितं धेनुर् उवाच साधो मायां मयोध्भाव्य परीक्षितो ऽसि ।ऋषिप्रभावान् मयि नान्तको ऽपि प्रभुः प्रहर्तुं किम् उतान्यहिंस्राः ॥
भक्त्या गुरौ मय्य् अनुकम्पाय च प्रीतास्मि ते पुत्र वरं वृणीष्व ।न केवलानां पयसां प्रसूतिम् अवेहि मां कामदुघां प्रसन्नाम् ॥
ततः समानीय समानितार्थी हस्तौ स्वहस्तार्जितवीरशब्दः ।वंशस्य कर्तारम् अनन्तकीर्तिं सुदक्षिणायां तनयं ययाचे ॥
संतानकामाय तथेति कामं राज्ञे प्रतिश्रुत्य पयस्विनी सा ।दुग्ध्वा पयः पत्त्रपुटे मदीयं पुत्र्ऽ; ओपभुङ्क्ष्व्ऽ एति तम् आदिदेश ॥
वत्सस्य होमार्थविधेश् च शेषम् ऋषेर् अनुज्ञाम् अधिगम्य मातः ।ऊधस्यम् इच्छामि तवोपभोक्तुम्यं षष्ठाम्शम् उर्व्या इव रक्षितायाः ॥
इत्थं क्षितीशेन वसिष्ठधेनुर् विज्ञापिता प्रीततरा बभूव ।तदन्विता हैमवताच् च कुक्षेः प्रत्याययाव् आश्रमम् अश्रमेण ॥
तस्याः प्रसन्नेन्दुमुखः प्रसादं गुरुर् नृपाणां गुरवे निवेद्य ।प्रहर्षचिह्नानुमितं प्रियायै शशंस वाचा पुनरुक्तयेव ॥
स नन्दिनीस्तन्यम् अनिन्दितात्मा सद्वत्सलो वत्सहुतावशेषम् ।पपौ वसिष्ठेन कृताभ्यनुज्ञः शुभ्रं यशो मूर्तम् इवातितृष्णः ॥
प्रातर् यथोक्तव्रतपारणान्ते प्रास्थानिकं स्वस्त्ययनं प्रयुज ।तौ दंपती स्वां प्रति राजधानीं प्रस्थापयाम् आस वशी वसिष्ठः ॥
प्रदक्षिणीकृत्य हुतं हुताशम् अनन्तरं भर्तुर् अरुन्धतीं च ।धेनुं सवत्सां च नृपः प्रतस्थे सन्मङ्गलोदग्रतरप्रभावः ॥
श्रोताभिरामध्वनिना रथेन स धर्मपत्नीसहितः सहिष्णुः ।ययाव् अनुद्घातसुखेन मार्गं स्वेनेव पूर्णेन मनोरथेन ॥
तम् आहितौत्सुक्यम् अदर्शनेन प्रजाः प्रजार्थव्रतकर्शिताङ्गम् ।नेत्रैः पपुस् तृप्तिम् अनाप्नुवद्भिर् नवोदयं नाथम् इवौषधीनाम् ॥
पुरंदरश्रीः पुरम् उत्पताकं प्रविश्य पौरैर् अभिनन्द्यमानः ।भुजे भुअंगेन्द्रसमानसारे भूयः स भूमेर् धुरम् आससञ्ज ॥
अथ नयनसमुत्थं ज्योतिर् अत्रेर् इव द्यौः सुरसरिद् इव तेजो वह्निनिष्ठ्यूतम् ऐशम् ।नरपतिकुलभूत्यै गर्भम् आधत्त राज्ञी गुरुभिर् अभिनिविष्टं लोकपालानुभावैः ॥
अथेप्सितं भर्तुर् उपस्थितोदयं सखीजनोद्वीक्षणकौमुदीमुखम् ।निदानम् इक्ष्वाकुकुलस्य संततेः सुदक्षिणा दौर्हृदलक्षणं दधौ ॥
शरीरसादाद् असमग्रभूषणा मुखेन सालक्ष्यत लोध्रपाण्डुना ।तनुप्रकाशेन विचेयतारका प्रभातकल्पा शशिनेव शर्वरी ॥
ततो विशांपत्युर् अनन्यसंततेर् मनोरथं किंचिद् इवोदयोन्मुखम् ।अनन्यसौहार्दरसस्य दोहदं प्रिया प्रपेदे प्रकृतिप्रियंवदा ॥
मुखेन सा केतकपत्त्रपाण्डुना कृशाङ्गयष्टिः परिमेयभूषणा ।स्थिताल्पतारां करुणेन्दुमण्डलां विभातकल्पां रजनीं व्यडम्बयत् ॥
तदाननं मृत्सुरभि क्षितीश्वरो रहस्य् उपाघ्राय न तृप्तिम् आययौ ।करीव सिक्तं पृषतैः पयोमुचां शुचिव्यपाये वनराजिपल्वलम् ॥
दिवं मरुत्वान् इव भोक्ष्यते भुवं दिगन्तविश्रान्तरथो हि तत् सुतः ।अतो ऽभिलाषे प्रथमं तथाविधे मनो बबन्धान्यरसान् विलङ्घ्य सा ॥
न मे ह्रिया शंसति किंचिद् ईप्सितं स्पृहावती वस्तुषु केषु मागधी ।न हीष्टम् अस्य त्रिदिवे ऽपि भूपतेर् प्रियासखीर् उत्तरकोसलेश्वरः ॥
उपेत्य सा दोहददुःखशीलतां यद् एव वव्रे तद् अपश्यद् आहृतम् ।न हीष्टम् अस्य त्रिदिवे ऽपि भूपतेर् अभूद् अनासाद्यम् अधिज्यधन्वनः ॥
क्रमेण निस्तीर्य च दोहदव्यथां प्रचीयमानावयवा रराज सा ।पुराणपत्त्रापगमाद् अनन्तरं लतेव संनद्धमनोज्ञपल्लवा ॥
दिनेषु गच्छत्सु नितान्तपीवरं तदीयम् आनीलमुखं स्तनद्वयम् ।तिरश्चकार भ्रमराभिलीनयोः सुजातयोः पङ्कजकोशयोः श्रियम्) ॥
निधानगर्भाम् इव सागराम्बरां शमीम् इवाभ्यन्तरलीनपावकाम् ।नदीम् इवान्तःसलिलां सरस्वतीं नृपः ससत्त्वां महिषीम् अमन्यत ॥
प्रियानुरागस्य मनःसमुन्नतेर् भुजार्जितानां च दिगन्तसंपदाम् ।यथाक्रमं पुंसवनादिकाः क्रिया धृतेश् च धीरः सदृशीर् व्यधत्त सः ॥
सुरेन्द्रमात्राश्रितगर्भगौरवात् प्रयत्नमुक्तासनया गृहागतः ।तयोपचाराञ्जलिखिन्नहस्तया ननन्द पारिप्लवनेत्रया नृपः ॥
कुमारभृत्याकुशलैर् अनुष्ठिते भिषग्भिर् आप्तैर् अथ गर्भभर्मणि ।पतिः प्रतीतः प्रसवोन्मुखीम् प्रियां ददर्श काले दिवम् अभ्रीतम् इव ॥
ग्रहैस् ततः पञ्चभिर् उच्चसंश्रयैर् असूर्यगैः सूचितभाग्यसंपदम् ।असूत पुत्रं समये शचीसमा त्रिसाधना शक्तिर् इवार्थम् अक्षयम् ॥
दिशः प्रसेदुर् मरुतो ववुः सुखाः प्रदक्षिणार्चिर् हविर् अग्निर् आददे ।बभूव सर्वं शुभशंसि तत्क्षणं भवो हि लोकाभ्युदयाय तादृशाम् ॥
अरिष्टशय्यां परितो विसारिणा सुजन्मनस् तस्य निजेन तेजसा ।निशीथदीपाः सहसा हतत्विषो बभूवुर् आलेख्यसमर्पिता इव ॥
जनाय शुद्धान्तचराय शंसते कुमारजन्मामृतसंमिताक्षरम् ।अदेयम् आसीत् त्रयम् एव भूपतेः शशिप्रभं छत्त्रम् उभे च चामरे ॥
समीक्ष्य पुत्रस्य चिरान् मुखं पिता निधानकुम्भस्य युवेव दुर्गतः ।मुदा शरीरे प्रबभूव नात्मनः पयोधिर् इन्दूदयमूर्छितो यथा ॥
निवातपद्मस्तिमितेन चक्षुषा नृपस्य कान्तं पिबतः सुताननम् ।महोदधेः पूर इवेन्दुदर्शनाद् गुरुः प्रहर्षः प्रबभूव नात्मनि ॥
स जातकर्मण्य् अखिले तपस्विना तपोवनाद् एत्य पुरोधसा कृते ।दिलीपसूनुर् मणिर् आकरोद्भवः प्रयुक्तसंस्कार इवाधिकं बभौ ॥
सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम् ।न केवलं सद्मनि मागधीपतेः पथि व्यजृम्भन्त दिवौकसाम् अपि ॥
न संयतस् तस्य बभूव रक्षितुर् विसर्जयेद् यं सुतजन्महर्षितः ।ऋणाभिधानात् स्वयम् एव केवलं तदा पित्ःणां मुमुचे स बन्धनात् ॥
शुतस्य यायाद् अयम् अन्तम् अर्भकस् तथा परेषां युधि चेति पार्थिवः ।अवेक्ष्य धातोर् गमनार्थम् अर्थविच् चकार नाम्ना रघुम् आत्मसंभवम् ॥
पितुः प्रयत्नात् स समग्रसंपदः शुभैः शरीरावयवैर् दिने दिने ।पुपोष वृद्धिं हरिदश्वदीधितेर् अनुप्रवेशाद् इव बालचन्द्रमाः ॥
उमावृषाङ्कौ शरजन्मना यथा यथा जयन्तेन शचीपुरंदरौ ।तथा नृपः सा चु सुतेन मागधी ननन्दतुस् तत्सदृशेन तत्समौ ॥
रथाङ्गनाम्नोर् इव भावबन्धनं बभूव यत् प्रेम परस्पराश्रयम् ।विभक्तम् अप्य् एकसुतेन तत् तयोः परस्परस्योपरि पर्यचीयत ॥
उवाच धात्र्या प्रथमोदितं वचो ययौ तदीयाम् अवलम्ब्य चाङ्गुलिम् ।अभूच् च नम्रः प्रणिपातशिक्षया पितुर् मुदं तेन ततान सो ऽर्भकः ॥
तम् अङ्कम् आरोप्य शरीरयोगजैः सुखैर् निषिञ्चन्तम् इवामृतं त्वचि ।उपान्तसंमीलितलोचनो नृपश् चिरात् सुतस्पर्शरस्ज्ञतां ययौ ॥
तम् अङ्कम् आरोप्य शरीरयोगजैः स्थितेर् अभेत्ता स्थितिमन्तम् अन्वयम् ।स्वमूर्तिभेदेन गुणाग्र्यवर्तिना पतिः प्रजानाम् इव सर्गम् आत्मनः ॥
स वृत्तचौलश् चलकाकपक्षकैर् अमात्यपुत्रैः सवयोभिर् अन्वितः ।लिपेर् यथावद्ग्रहणेन वाङ्मयं नदीमुखेनेव समुद्रम् आविशत् ॥
अथोपनीतं विधिवद् विपश्चितो विनिन्युर् एनं गुरवो गुरुप्रियम् ।अवन्ध्ययत्नाश् च बभूवुर् अर्भके ततार विद्याः पवनातिपातिभिर् ॥
धियः समग्रैः स गुणैर् उदारधीः क्रमाच् चतस्रश् चतुरर्णवोपमाः ।ततार विद्याः पवनातिपातिभिर् दिशो हरिद्भिर् हरिताम् इवेश्वरः ॥
त्वचं स मेध्यां परिधाय रौरवीम् अशिक्षतास्त्रं पितुर् एव मन्त्रवत् ।न केवलं तद्गुरुर् एकपार्थिवः क्षिताव् अभूद् एकधनुर्धरो ऽपि सः ॥
महोक्षतां वत्सतरः स्पृशन्न् इव द्विपेन्द्रभावं कलभः श्रयन्न् इव ।रघुः क्रमाद् यौवनभिन्नशैशवः पुपोष गाम्भीर्यमनोहरं वपुः ॥
अथास्य गोदानविधेर् अनन्तरं विवाहदीक्षां निरवर्तयद् गुरुः ।नरेन्द्रकन्यास् तम् अवाप्य सत्पतिं तमोनुदं दक्षसुता इवाबभुः ॥
युवा युगव्यायतबाहुर् अंसलः कपाटवक्षाः परिणद्धकंधरः ।वपुःप्रकर्षाद् अजयद् गुरुं रघुस् तथापि नीचैर् विनयाद् अदृश्यत ॥
ततः प्रजानां चिरम् आत्मना धृतां नितान्तगुर्वीं लघयिष्यता धुरम् ।निसर्गसंस्कारविनीत इत्य् असौ नृपेण चक्रे युवराजशब्दभाक् ॥
नरेन्द्रमूलायतनाद् अनन्तरं घनव्यपायेन गभस्तिमान् इव ।अगच्छद् अंशेन गुणाभिलाषिणी नवावतारं कमलाद् इवोत्पलम् ॥
विभावसुः सारथिनेव वायुना घनव्यपायेन गभस्तिमान् इव ।बभूव तेनातितरां सुदुःसहः कटप्रभेदेन करीव पार्थिवः ॥
नियुज्य तं होमतुरंगरक्षणे धनुर्धरं राजसुतैर् अनुद्रुतम् ।अपूर्णम् एकेन शतक्रतूपमः शतं क्रतूना अपविघ्नम् आप सः ॥
ततः परं तेन मखाय वज्वना तुरंगम् उत्सृष्टम् अनर्गलं पुनः ।धनुर्भृताम् अग्रत एव रक्षिणां जहार शक्रः किल गूढविग्रहः ॥
विषादलुप्तप्रतिपत्ति विस्मितं ममैव येनेह तुरंगम् ईक्षसे ।धेन्वा निशम्येति वचः समीर्तं श्रुतप्रभावा ददृशे ऽथ नन्दिनी ॥
स्वेदाम्बुना मार्जय पुत्र लोचने ममैव येनेह तुरंगम् ईक्षसे ।धेन्वा निशम्येति वचः समीरितं मुदं पराम् आप दिलीपनन्दनः ॥
तदङ्गनिस्यन्दजलेन लोचने प्रमृज्य पुण्येन पुरस्कृतः सताम् ।अतीन्द्रियेष्व् अप्य् उपपन्नदर्शनो बभूव भावेषु दिलीपनन्दनः ॥
स पूर्वतः पर्वतपक्षशातनं ददर्श देवं नरदेवसंभवः ।पुनः पुनः सूतनिषिद्धचापलं हरन्तम् अश्वं रथरश्मिसंयतम् ॥
स पूर्वतः पर्वतपक्षशातनं हरिं विदित्वा हरिभिश् च वाजिभिः ।अवोचद् एनं गन्गस्पृशा रघुः स्वरेण धीरेण निवर्तयन्न् इव ॥
मखांशभाजां प्रथमो मनीषिभिस् त्वम् एव देवेन्द्र सदा निगद्यसे ।अजस्रदीक्षाप्रयतस्य मद्गुरोः क्रियाविघाताय कथं प्रवर्तसे ॥
त्रिलोकनाथेन सदा मखद्विषस् त्वया नियम्या ननु दिव्यचक्षुषा ।स चेत् स्वयं करमसु धर्मचारिणां त्वम् अन्तरायो भवसि च्युतो विधिः ॥
तद् अङ्गम् अग्र्यं मघवन् महाक्रतोर् अमुं तुरंगं प्रतिमोक्तुम् अर्हसि ।पतःश्रुतेर् दर्शयितार ईश्वरा मलीमसाम् आददते न पद्धतिम् ॥
इति प्रगल्भं रघुणा समीरितं वचो निशम्याधिपतिर् दिवौकसाम् ।निवर्तयाम् आस रथं सविस्मयः प्रचक्रमे च प्रतिवक्तुम् उत्तरम् ॥
यद् आत्थ राजन्यकुमार तत् तथा यशस् तु रक्ष्यं परतो यशोधनैः ।जगत्प्रकाशं तद् अशेषम् इज्यया भवद्गुरुर् लङ्घयितुं ममोद्यतः ॥
हरिर् यथैकः पुरुशोत्तमः स्मृतो महेश्वरस् त्र्यम्बक एव नापरः ।तथा विदुर् मां मुनयः शतक्रतुं द्वितीयगामी न हि शब्द एष नः ॥
अतो ऽयम् अश्वः कपिलानुकारिणा पितुस् त्वदीयस्य मयापहारितः ।अलं प्रयत्नेन तवात्र मा निधाः पदं पदव्यां सगरस्य संततेः ॥
ततः प्रहस्यापभयः पुरंदरं पुनर् बभाषे तुरगस्य रक्षिता ।गृहाण शस्त्रं यदि सर्ग एष ते न खल्व् अनिर्जित्य रघुं कृती भवान् ॥
स एवम् उक्त्वा मघवन्तम् उन्मुखः करिष्यमाणः सशरम् शरासनम् ।अतिष्ठद् आलीढविशेषशोभिना वपुःप्रकर्षेण विडम्बितेश्वरः ॥
रघोर् अवष्टम्भमयेन पत्त्रिणा हृदि क्षतो गोत्रभिद् अप्य् अमर्षणः ।नवाम्बुदानीकमुहूर्तलाञ्छने धनुष्य् अमोघं समधत्त सायकम् ॥
दिलीपसूनोः स बृहद् (?) भुजान्तरं प्रविश्य भीमासुरशोणितोचितः ।पपाव् अनास्वादितपूर्वम् आशुगः कुतूहलेनेव मनुष्यशोणितम् ॥
हरेः कुमारो ऽपि कुमारविक्रमः सुरद्विपास्फालनकर्कशाङ्गुलौ ।भुजे शचीपत्त्रविशेषकाङ्किते स्वनामचिह्नं निचखान सायकम् ॥
जहार चान्येन मयूरपत्त्रिणा शरेण शक्रस्य महाशनिध्वजम् ।चुकोप तस्मै स भृशं सुरश्रियः प्रसहय केशव्यपरोपणाद् इव ॥
तयोर् उपान्तस्थितसिद्धसैनिकं गरुत्मदाशीविशभीमदर्शनैः ।बभूव युद्धं तुमुउलं जयैषिणोर् अधोमुखैर् ऊर्ध्वमुखैश् च पत्त्रिभिः ॥
अतिप्रबन्धप्रहितास्त्रवृष्टिभिस् तम् आश्रयं दुष्प्रहस्य तेजसः ।शशाक निर्वापयितुं न वासवः स्वतश् च्युतं वह्निम् इवाद्भिर् अम्बुदः ॥
ततः प्रकोष्ठे हरिचन्दनाङ्किते प्रमथ्यमानार्णवधीर ।रघुः शशाङ्कार्धमुखेन पत्त्रिणा शरासनज्याम् अलुनाद् विडौजसः ॥
स चापम् उत्सृज्य विवृद्धमत्सरः प्रणाशनाय प्रबलस्य विद्विषः ।महीध्रपक्षव्यपरोपणोचितं स्फुरत्प्रभामण्डलम् अस्त्रम् आददे ॥
रघुर् भृशं वक्षसि तेन ताडितः पपात भूमौ सह सैनिकाश्रुभिः ।निमेषमात्राद् अवधूय तद् व्यथां सहोत्थितः सैनिकहर्षनिस्वनैः ॥
तथापि शस्त्रव्यवहारनिष्ठुरे बिपक्षभावे चिरम् अस्य तस्थुषः ।तुतोष वीर्यातिशयेन वृत्रहा पदं हि सर्वत्र गुणैर् निधीयते ॥
असङ्गम् अद्रिष्व् अपि सारवत्तया न मे त्वदन्येन विसोढम् आयुधम् ।अवेहि मां प्रीतम् ऋते तुरंगमात् किम् इच्छसीति स्फुटम् आह वासवः ॥
ततो निषङ्गाद् असमग्रम् उद्धृतं सुवर्णपुङ्खद्युतिरञ्जिताङ्गुलिम् ।नरेन्द्रसूनुः प्रतिसंहरन्न् इषुं प्रियंवदः प्रत्यवदत् सुरेश्वरम् ॥
अमोच्यम् अश्वं यदि मन्यसे प्रभो ततः समाप्ते विधिनैव कर्मणि ।अजस्रदीक्षाप्रयतः स मद्गुरुः क्रतोर् अशेषेण फलेन युज्यताम् ॥
यथा च वृत्तान्तम् इमं सदोगतस् त्रिलोचनैकांशतया दुरासदः ।तवैव संदेषहराद् विशंपतिः शृणोति लोकेश तथा विधीयताम् ॥
तथेति कामं प्रतिशुश्रुवान् रघोर् यथागतं मातलिसारथिर् ययौ ।नृपस्य नातिप्रमनाः सदोगृहं सुदक्षिनासूनुर् अपि न्यवर्तत ॥
तम् अभ्यनन्दत् प्रथमं प्रबोधितः प्रजेश्वरः शासनहारिणा हरेः ।परामृशन् हर्षजडेन पाणिना तदीयम् अङ्गं कुलिशव्रणाङ्कितम् ॥
इति क्षितीशो नवतिं नवाधिकां महाक्रतूनां महनीयशासनः ।समारौरुक्षुर् दिवम् आयुषः क्षये ततान सोपानपरंपराम् इव ॥
अथ स विषव्यावृत्तात्मा यथाविधि सूनवे नृपतिककुदं दत्त्वा यूने सितातपवारणम् ।मुनिवनतरुच्छायां देव्या तया सह शिश्रिये गलितवयसाम् इक्ष्वाकूणा इदं हि कुलव्र्तम् ॥
स राज्यं गुरुणा दत्तं प्रतिपद्याधिकं बभौ ।दिनान्ते निहितं तेजः सवित्रेव हुताशनः ॥
न्यस्तशस्त्रं दिलीपं च तं च शुश्रुवुषां पतिम् ।राज्ञाम् उद्धृतनाराचे हृदि शल्यम् इवार्पितम् ॥
दिलीपानन्तरं राज्ये तं निशम्य प्रतिष्ठितम् ।पूर्वं प्रदूमितो राज्ञां हृदये ऽग्निर् इवोत्थितः ॥
पुरुहूतध्वजस्येव तस्योन्नयनपङ्क्तयः ।नवाभ्युत्थानदर्शिन्यो ननन्दुः स प्रजाः प्रजाः ॥
समम् एव समाक्रान्तं तस्योन्नयनपङ्क्तयः ।तेन सिंहासनं पित्र्यम् अखिलं चारिमण्डलं ॥
छायामण्डललक्ष्येन तम् अदृश्या किल स्वयम् ।पद्मा पद्मातपत्रेण भेजे साम्राज्यदीक्षितम् ॥
परिकल्पितसांनिध्या काले काले च बन्दिषु ।स्तुत्यं स्तुतिभिर् अर्थ्याभिर् उपतस्थे सरस्वती ॥
मनुप्रभृतिभिर् मान्यैर् भुक्ता यद्य् अपि राजभिः ।तथाप्य् अनन्यपूर्वेव तस्मिन्न् आसीद् वसुंधरा ॥
स हि सर्वस्य लोकस्य युक्तदण्डतया मनः ।आददे नातिशीतोष्णो नभस्वान् इव दक्षिणः ॥
मन्दोत्कण्टः कृतास् तेन गुणाधिकतया गुरौ ।फलेन सहकारस्य फुष्पोद्गम इव प्रजाः ॥
नयविद्भिर् नवे राज्ञि सद् असच् चोपदर्शितम् ।पूर्व एवाभवत् पक्षस् तस्मिन् नाभवद् उत्तरः ॥
पञ्चानाम् अपि भूतानाम् उत्कर्षं पुपुषुर् गुणाः ।नवे तस्मिन् महीपाले सर्वं नवम् इवाभवत् ॥
यथा प्रह्लादनाच् चन्द्रः प्रतापात् तपनो यथा ।तथैव सो ऽभूद् अन्वर्थो राजा प्रकृतिरञ्जनात् ॥
कामं कर्णान्तविष्रान्ते विशाले तस्य लोचने ।चक्षुष्मत्ता तु शास्त्रेण सूक्ष्मकार्यार्थदर्शिना ॥
लब्धप्रशमनस्वस्थम् अथैनं समुपस्थिता ।पार्थिवश्रीर् द्वितीयेव शरत् पङ्कजलक्षणा ॥
निर्वृष्टलघुभिर् मेघैर् मुक्तवर्त्मा सुदुःसहः ।स्वं धनुः शङ्कितेनेव युगपद् व्यानशे दिशः ॥
अधिज्यम् आयुधं कर्तुं मुक्तवर्त्मा सुदुःसहः ।स्वं धनुः शङ्कितेनेव संजह्रे शतमन्युना ॥
वार्षिकं संजहारेन्द्रो धनुर् जैत्रं रघुर् दधौ ।प्रजार्थसाधने तौ हि पर्यायोद्यतकार्मुकौ ॥
पुण्डरीकातपत्रस् तं विकसत्काशचामरः ।ऋतुर् विडम्बयाम् आस आसीत् समरसा द्वयोः ॥
प्रसादरीकातपत्रस् तं चन्द्रे च विशदप्रभे ।तदा चक्षुष्मतां प्रीतिर् आसीत् समरसा द्वयोः ॥
हंसश्रेणीषु तारासु कुमुद्वत्सु च वारिषु ।विभूतयय्स् तदीयानां पर्यस्ता यशसाम् इव ॥
इक्षुच्छायनिषादिन्यस् तस्य गोप्तुर् गुणोदयम् ।आकुमारकथोद्घातं शालिगोप्यो जगुर् यशः ॥
प्रससादोदयाद् अम्भः कुम्भयोनेर् महौजसः ।रघोर् अभिभवाशङ्कि चुक्षुभे द्विषतां मनः ॥
मदोदग्राः ककुद्मन्तः सरितां कूलमुद्रुजाः ।लीलाखेलम् अनुप्रापुर् मोहक्षास् तस्य विक्रमम् ॥
प्रसवैः सप्तपर्णानां मदगन्धिभिर् आहताः ।असूययेव तन्नागाः सप्तधैव प्रसुस्रुवुः ॥
सरितः कुर्वती गाधाः पथश् चाश्यानकर्दमान् ।यात्रायै चोदयाम् आस तं शक्तेः प्रथमं शरत् ॥
सम्यक् तस्मै घुतो वह्निर् वाजिनीराजनाविधौ ।प्रदक्षिणार्चिर् व्याजेन हस्तेनेव जयं ददौ ॥
स गुप्तमूलप्रत्यन्तः शुद्धपार्ष्णिर् अयान्वितः ।षड्विधं बलम् आदाय प्रतस्थे दिग्जिगीषया ॥
अवाकिरन् वयोवृद्धास् तं लाजैः पौरयोषितः ।पृषतैर् मन्दरोद्धूतैः क्षीरोर्मय इवाच्युतम् ॥
स ययौ प्रथमं प्राचीं तुल्यः प्राचीनबर्हिषा ।अहितान् अनिलोद्धूतैस् तर्जयन्न् इव केतुभिः ॥
रजोभिः स्यन्दनोद्धूतैर् गजैश् च घनसंनिभैः ।भुवस् तलम् इव व्योम कुर्वन् व्योमेव भूतलम् ॥
प्रतापो ऽग्रे ततः शब्दः परागस् तदन्तरम् ।ययौ पश्चाद् रथादीति चतुःस्कन्धेव सा चमूः ॥
मरुपृष्ठान्य् उदम्भांसि नाव्याः सुप्रतरा नदीः ।विपिनानि प्रकाशानि शक्तिमत्त्वाच् चकार सः ॥
पुरोगैः कलुषास् तस्य सहप्रस्थायिभिः कृशाः ।पश्चात्प्रयायिभिः पङ्काश् चक्रिरे मार्गनिम्नगाः ॥
स सेनां महतीं कर्षन् पूर्वसागरगामिनीम् ।बभौ हरजटाभ्रष्टां गङ्गाम् इव भगीरथः ॥
त्याजितैः फलम् उत्खातैर् भग्नैश् च बहुधा नृपैः ।तस्यासीद् उल्बणो मार्गः पादपैर् इव दन्तिनः ॥
पौरस्त्यान् एवम् आक्रामंस् तांस् ताञ् जनपदाञ् जयी ।प्राप तालीवन्श्यामम् उपकञ्ठं महोदधेः ॥
अनम्राणां समुद्धर्तुस् तस्मात् सिन्धुरयाद् इव ।आत्मा संरक्षितः सुह्मैर् वृत्तिम् आश्रित्य वैतसीम् ॥
वङ्गान् उत्खाय तरसा नेता नौसाधनोद्धतान् ।निचखान जयस्तम्भान् गङ्गास्रोतोऽन्तरेषु सः ॥
आपादपद्मप्रणताः कलमा इव ते रघुम् ।फलैः संवर्धयाम् आसुर् उत्खातप्रतिर्पिताः ॥
स तीर्त्वा कपिषां सैन्यैर् बद्धद्विरदसेतुभिः ।उत्कलादर्शितपथः कलिङ्गाभिमुखो ययौ ॥
स प्रतापं महेन्द्रस्य मूर्ध्नि तीक्ष्णं न्यवेशयत् ।अङ्कुशं द्विरदस्येव यन्ता गम्भीरवेदिनः ॥
प्रतिजग्राह कालिङ्गस् तम् अस्त्रैर् गजसाधनः ।पक्षच्छेदोद्यतं शक्रं शिलावर्षीव पर्वतः ॥
द्विषां विषह्य काकुत्स्थस् तत्र नाराचदुर्दिनम् ।सन्मङ्गलस्नात इव प्रतिपेदे जयश्रियम् ॥
वायव्यास्त्रविनिर्धूतात् पक्षाविद्धान् महोदधेः ।गजानीकात् स कालिङ्गं तार्क्ष्यः सर्पम् इवाददे ॥
ताम्बूलीनां दलैस् तत्र रचितापानभूमयः ।नलिकेरासवं योधाः शात्रवं च पपुर् यशः ॥
गृहीतप्रतिमुक्तस्य स धर्मविजयी नृपः ।श्रियं महेन्द्रनाथस्य जहार न तु मेदिनीम् ॥
ततो वेलातटेनैव फलवत्पूगमालिना ।अगस्त्याचरिताम् आशाम् अनाशास्यजयो ययौ ॥
स सैन्यपरिभोगेण गजदानसुगन्धिना ।कावेरीं सरितां पत्युः शङ्कनीयाम् इवाकरोत् ॥
बलैर् अधुषितास् तस्य विजिगीषोर् गताध्वनः ।मरिचोद्भ्रान्तहारीता मलयाद्रेर् उपत्यकाः ॥
ससञ्जुर् अश्वक्षुण्णानाम् एलानाम् उत्पतिष्णवः ।तुल्यगन्धिषु मत्तेभकटेषु फलरेणवः ॥
आजानेयखुरक्षुण्णपक्वैलाक्षेत्रसंभवम् ।व्यानशे सपदि व्योम त्रिपदीछेदिनाम् अपि ॥
भोगिवेष्टनमार्गेषु चन्दनानां समर्पितम् ।न्ऽआस्रसत् करिणां ग्रैवं त्रिपदीछेदिनाम् अपि ॥
दिशि मन्दायते तेजो दक्षिणस्यां रवेर् अपि ।तस्याम् एव रघोः पाण्ड्याः प्रतापं न विषेहिरे ॥
ताम्रपर्णीसमेतस्य मुक्तासारं महोदधेः ।ते निपत्य ददुस् तस्मै यशः स्वम् इव संचितम् ॥
स निर्विश्य यथाकामं तटेष्व् आलीनचन्दनौ ।स्तनाव् इव दिशस् तस्याः शैलौ मलयदर्दुरौ ॥
तस्यानीकैर् विसर्पद्भिर् अपरान्तजयोद्यतैः ।रामास्त्रोत्सारितो ऽप्य् आसीत् सह्यलग्न इवार्णवः ॥
भयोत्सृष्टविभूषाणां तेन केरलयोषिताम् ।अलकेषु चमूरेणुश् चूर्णप्रतिनिधीकृतः ॥
मुरलामारुतोद्धूतम् अगमत् कैतकं रजः ।तद्योधवारबाणानाम् अयत्नपटवासताम् ॥
अभ्यभूयत वाहानां चरतां गात्रशिञ्जितैः ।वर्मभिः पवनोद्धूतराजतालीवनद्व्ह्वनैः ॥
खर्जूरीस्कन्धनद्धानां मदोद्गार्तसुगन्धिषु ।कटेषु करिणां पेतुः पुंनागेभ्यः शिलीमुखाः ॥
अवकाशं किलोदन्वान् रामायाभ्यर्थितो ददौ ।अपरान्तमहीपालव्याजेन रघवे करम् ॥
मत्तेभरदनोत्कीर्णव्यक्तविक्रमलक्षणम् ।त्रिकूटम् एव तत्रोच्चैर् जयस्तम्भं चकार सः ॥
पारसीकांस् ततो जेतुं प्रतस्थे स्थलवर्त्मना ।इन्द्रियाख्यान् इव रिपूंस् तत्त्वज्ञानेन संयमी ॥
यवनीमुखपद्मानां सेहे मधुमदं न सः ।बालातपम् इवाब्जानाम् अकालजलदोदयः ॥
संग्रामस् तुमुलस् तस्य पाश्चात्यैर् अश्वसाधनैः ।शार्ङ्गकूजितविज्ञेयप्रतियोधे रजस्य् अभूत् ॥
भल्लापवर्जितैस् तेषां शिरोभिः श्मश्रुलैर् महीम् ।तस्तार सरघाव्याप्तैः स क्षौद्रपटलैर् इव ॥
अपनीतशिरस्त्राणाः शेषास् तं शरणं ययुः ।प्रणिपातप्रतीकारः संरम्भो हि महात्मनाम् ॥
विनयन्ते स्म तद्योधा मधुभिर् विजयश्रमम् ।आस्तीर्णाजिनरत्नासु द्राक्षावलयभूमिषु ॥
ततः प्रतस्थे कौबेरीं भास्वान् इव रघुर् दिशम् ।शरैर् उस्रैर् इवोदीच्यान् उद्धरिष्यम् रसान् इव ॥
जितान् अजय्यस् तान् एव कृत्वा रथपुरःसरान् ।महार्णवम् इवौराग्निः प्रविवेशोत्तरापथम् ॥
विनीताध्वश्रमास् तस्य सिन्धुतीरवेचेष्टनैः ।दुधुवुर् वाजिनः स्कन्धांल् लग्नकुङ्कुमकेसरान् ॥
तत्र हूणावरोधानां भर्तृशु व्यक्तविक्रमम् ।कपोलपाटलादेशि बभूव रघुचेष्टितम् ॥
काम्बोजाः समरे सोढुं तस्य वीर्यम् अनीश्वराः ।गजालानपरिक्लिष्टैर् अक्षोटैः सार्धम् आनताः ॥
तेषां सदश्वभूयिष्ठास् तुङ्गा द्रविणराशयः ।उपदा विविशुः शश्वन् नोत्सेकाः कोसलेश्वरम् ॥
ततो गौरीगुरुं शैलम् आरुरोहाश्वसाधनः ।वर्धयन्न् इव तत्कूटान् उद्धूतैर् धातुरेणुभिः ॥
शशंस तुल्यसत्त्वानां सैन्यघोषे ऽप्य् असंभ्रमम् ।गुहाशयानां सिंहानां परिवृत्यावलोकितम् ॥
भूर्जेषु मर्मरीभूताः कीचकध्वनिहेतवः ।गङ्गाशीकरिणो मार्गे मरुतस् तं सिषेविरे ॥
विशश्रमुर् नमेरूणां छायास्व् अध्यास्य सैनिकाः ।दृषदो वासितोत्सङ्गा निषण्णमृगनाभिभिः ॥
सरलासक्तमातङ्गग्रैवेयस्फुरितत्विषः ।आसन्नोषधयो नेतुर् नक्तम् अस्नेहदीपिकाः ॥
तस्योत्सृष्टनिवासेषु कण्ठरज्जुक्षत त्वचः ।गजवर्ष्म किरातेभ्यः शशंसुर् देवदारवः ॥
तत्र जन्यं रघोर् घोरं पार्वतीयैर् गणैर् अभूत् ।नाराचक्षेपणीयाश्मनिष्पेषोत्पतितानलम् ॥
शरैर् उत्सवसंकेतान् स कृत्वा विरतोत्सवान् ।जयोदाहरणं बाह्वोर् गापयाम् आस किंनरान् ॥
परस्परेण विज्ञातस् तेषूपायनपाणिषु ।राज्ञा हिमवतः सारो राज्ञः सारो हिमाद्रिणा ॥
तत्राक्षोभ्यं यशोराशिं निवेश्यावरुरोभ सः ।पौलस्त्यतुलितस्याद्रेर् आदधान इव ह्रियम् ॥
चकम्पे तीर्णलौहित्ये तस्मिन् प्राग्ज्योतिषेश्वरः ।तद्गालानतां प्राप्तैः सह कालागुरुद्रुअमैः ॥
न प्रसेहे स रुद्धार्कम् अधारावर्षदुर्दिनम् ।रथवर्त्म रजो ऽप्य् अस्य कुत एव पताकिनीम् ॥
तम् ईशः कामरूपाणाम् अत्याखण्डलविक्रमम् ।भेजे भिन्नकटैर् नागैर् अन्यान् उपरुरोध यैः ॥
कामरूपेश्वरस् तस्य हेमपीठाधिदेवताम् ।रत्नपुष्पोपहारेण च्छायाम् आनर्च पादयोः ॥
इति जित्वा दिषो जिष्णुर् न्यवर्तत रथोद्धतम् ।रजो विश्रामयन् राज्ञां छत्त्रशून्येषु मौलिषु ॥
स विश्वजितम् आजह्रे यज्ञं सर्वस्वदक्षिणम् ।आदानं हि विसर्गाय सतं वारिमुचाम् इव ॥
सत्त्रान्ते सचिवसखः पुरस्क्रियाभिर् गुर्वीभिः शमितपराजयव्यलीकान् ।काकुत्स्थश् चिरविरहोत्सुकावरोधान् राजन्यान् स्वपुरनिवृत्तये ऽनुमेने ॥
यज्ञान्ते तम् अवभृथाबिषेकपूतं सत्कारैः शमितपराजयव्यलीकान् ।आमन्त्र्योत्सुकवनितात्पतद्विसृष्टाः स्वानि स्वान्य् अवनिभुजः पुराणि जग्मुः ॥
ते रेकाध्वजकुलिशातपत्रैचिह्नं सम्राजश् चरणयुगं प्रसादलभ्यम् ।प्रस्थानप्रणतिभिर् अङ्गुलीषु चक्रुर् मौलिस्रक्च्युतमकरन्दरेणुगौरम् ॥
तम् अध्वरे विश्वजिति क्षितीशं निःशेषविश्राणितकोशजातम् ।उपात्तविद्यो गुरुदक्षिनार्थी कौत्सः प्रपेदे वरतन्तुशिष्यः ॥
स मृन्मये वीतहिरण्मयत्वात् पात्रे निधायार्गह्यम् अनर्घ्यशीलः ।श्रुतप्रकाशं यशसा प्रकाशः प्रत्युज्जगामातिथिम् आतिथेयः ॥
तम् अर्चयित्वा विधिवद् विधिज्ञस् तपोधनं मानधनाग्रयायी ।विशांपतिर् विष्टरभाजम् आरात् कृताञ्जलिः कृत्यविद् इत उवाच ॥
अप्य् अग्रणीर् मन्त्रकृताम् ऋषीणां कुशाग्रबुद्धे कुशली गुरुस् ते ।यतस् त्वया ज्ञानम् अशेषम् आप्तम् लोकेन चैतन्यम् इवोष्णरश्मेः ॥
कायेन वाचा मनसापि शश्वद् यत् संभृतं वासवधैर्यलोपि ।आपाद्यते न व्ययम् अन्तरायैः कच्चिन् महर्षेस् त्रिविधं तपस् तत् ॥
आधारबन्धप्रमुखैः प्रयत्नैः संवर्धितानां सुतनिर्विशेषम् ।कच्चिन् न वाय्वादिर् उपप्लवो वः श्रमच्छिदं आश्रमपादपानाम् ॥
क्रियानिमित्तेष्व् अपि वत्सलत्वाद् अभग्नकामा मुनिभिः कुशेषु ।तदङ्कशय्याच्युतनाभिनाला कच्चिन् मृगीणाम् अनघा प्रसूतिः ॥
निर्वर्त्यते यैर् नियमाभिषेको येभ्यो निवापाञ्जलयः पित्ःणाम् ।तान्य् उञ्छषष्ठाङ्कितसैकतानि शिवानि वस् तीर्थजलानि कच्चित् ॥
नीवारपाकादि कडम्गरीयैर् आमृश्यते जानपदैर् न कच्चित् ।कालोपपन्नातिथिकल्पभागं वन्यं शरीरस्थितिसाधनं वः ॥
अपि प्रसन्नेन महर्षिणा त्वं सम्यग् विनीयानुमतो गृहाय ।कालो ह्य् अयं संक्रमितुं द्वितीयं सर्वोपकारक्षमम् आश्रमं ते ॥
तवार्हतो नाभिगमेन तृप्तं मनो नियोगक्रिययोत्सुकं मे ।अप्य् आज्ञया शासितुर् आत्मना वा प्राप्तो ऽसि संभावयितुं वनान् माम् ॥
इत्य् अर्घ्यपात्रानुमितव्ययस्य रघोर् उदाराम् अपि गां निशम्य ।स्वार्थोपपत्तिं प्रति दुर्बलाशस् तम् इत्य् अवोचद् वरतन्तुशिष्यः ॥
सर्वत्र नो वार्त्तम् अवेहि राजन् नाथे कुतस् त्वव्य् अशुभं प्रजानाम् ।सूर्ये तपत्य् आवरणाय दृष्टेः कल्पेत लोकस्य कथं तमिस्रा ॥
भक्तिः प्रतीक्ष्येषु कुलोचिता ते पूर्वान् महाभाग तया ऽतिशेषे ।व्यतीतकालस् त्व् अहम् अभ्युपेतस् त्वाम् अर्थिभावाद् इति मे विषादः ॥
शरीरमात्रेण नरेन्द्र तिष्ठन्न् आभासि तीर्थप्रतिपादितर्द्धिः ।आरण्यकोपात्तफलप्रसूतिः स्तम्बेन नीवार इवावशिष्टः ॥
स्थाने भवान् एकनराधिपः सन्न् अकिंचनत्वं मखजं व्यनक्ति ।पर्यायपीतस्य सुरैर् हिमांशोः कलाक्षयः श्लाघ्यतरो हि वृद्धेः ॥
तदन्यतस् तावद् अनन्यकार्यो गुर्वर्थम् आहर्तुम् अहं यतिष्ये ।स्वस्त्य् अस्तु ते निर्गलिताम्बुगर्भं शरद्घनं नार्दति चातको ऽपि ॥
एतावद् उक्त्वा प्रतियातुकामं शिष्यं महर्षेर् नृपतिर् निषिध्य ।किं वस्तु विद्वन् गुरवे प्रदेयं त्वया कियद् वेति तम् अन्वयुङ्क्त ॥
ततो यथावद्विहिताध्वराय तस्मै स्मयावेशविवर्जिताय ।वर्णाश्रमाणां गुरवे स वर्णी विचक्षणः प्रस्तुतम् आचचक्षे ॥
समाप्तविद्येन मया महर्षिर् विज्ञापितो ऽभूद् गुरुदक्षिणायै ।स मे चिरायास्खलितोपचारां तां भक्तिम् एवागणयत् पुरस्तात् ॥
निर्बन्धसंजातरुषार्थकार्श्यम् अचिन्तयित्वा गुरुणाहम् उक्तः ।वित्तस्य विद्यापरिसंख्यया मे कोटीष् चतस्रो दश चाहरेति ॥
सो ऽहं सपर्याविधिभाजनेन मत्वा बह्वन्तं प्रभुशब्दशेषम् ।अभ्युत्सहे संप्रति नोपरोद्धुम् अल्पेतरत्वाच् छ्रुतनिष्क्रयस्य ॥
इत्थं द्विजेन द्विजराकान्तिर् आवेदितो वेदविदां वरेण ।एनोनिवृत्तेन्द्रियवृत्तिर् एनं जगाद भूयो जगदेकनाथः ॥
गुर्वर्थम् अर्थी श्रुतपारदृश्वा रघोः सकाशाद् अनवाप्य कामम् ।गतो वदायान्तरम् इत्य् अयं मे मा भूत् परीवादनवावतारः ॥
स त्वं प्रशस्ते महिते मदीये वसंश् चतुर्थो ऽग्निर् इवाग्न्यगारे ।द्वित्राण्य् अहान्य् अर्हसि सोढुम् अर्हन् यावद् यते साधयितुं त्वदर्थम् ॥
तथेति तस्य्ऽ; आवितथं प्रतीतः प्रत्यग्रहीत् संगरम् अग्रजन्मा ।गाम् आत्तसारां रघुर् अप्य् अवेक्ष्य निष्कष्टुम् अर्थं चकमे कुबेरात् ॥
वसिष्ठमन्त्रोक्षणजात् प्रभावाद् उदन्वदाकाशमहीधरेषु ।मरुत्सखस्येव बलाहकस्य गतिर् विजघ्ने न हि तद्रथस्य ॥
अथाधिशिश्ये प्रयथः प्रदोषे रथं रघुः कल्पितशस्त्रगर्भम् ।सामन्तसंभावनयैव धीरः कैलासनाथं तरसा जिगीषुः ॥
प्रातः प्रयाणाभिमुखाय तस्मै सविस्मयाः कोशगृहे नियुक्ताः ।हिरण्मयीं कोशगृहस्य मध्ये वृष्टिं शशंसुः पतितां नभस्तः ॥
तं भूपतिर् भासुरहेमराशिं लब्धं कुबेराद् अभियास्यमानात् ।दिदेश कौतस्य समस्तम् एव पादं सुमेरोर् इव वज्रभिन्नम् ॥
जनस्य साकेतनिवासिनस् तौ द्वाव् अप्य् अभूताम् अभिनन्द्यसत्त्वौ ।गुरुप्रदेयाधिकनीःस्पृहो ऽर्थी नृपो ऽर्थिकामाद् अधिकप्रदश् च ॥
अथोष्ट्रवामीशतवाहितार्थं प्रजेष्वरं प्रीतमना महर्षिः ।स्पृषन् करेणानतपूर्वकायं संप्रस्थितो वाचम् उवाच कौत्सः ॥
किम् अत्र चित्रं यदि कामसूर् भूर् वृत्ते स्थितस्याधिपतेः प्रजानाम् ।अचिन्तनीयस् तु तव प्रभावो मनीषितं द्यौर् अपि येन दुग्धा ॥
आशास्यम् अन्यत् पुनरुक्तभूतं श्रेयांसि सर्वाण्य् अधिजग्मुषस् ते ।पुत्रं लभस्वात्मगुणानुरूपं भवन्तम् ईडं भवतः पितेव ॥
इत्थं प्रयुज्याशिषम् अग्रजन्मा राज्ञे प्रतीयाय गुरोः सकाशम् ।राजापि लेभे सुतम् आशु तस्माद् आलोकम् अर्काद् इव जीवलोकः ॥
ब्राह्मे मुहूर्ते किल तस्य देवी कुमारकल्पं सुषुवे कुमारम् ।अतः पिता ब्रह्मण एव नाम्ना तम् आत्मजन्मानम् अजं चकार ॥
रूपं तद् ओजस्वि तद् एव वीर्यं तदैव नैसर्गिकम् उन्नतत्वम् ।न कारणात् स्वाद् बिभिदे कुमारः प्रवर्तितो दीप इव प्रदीपात् ॥
उपात्तविद्यं विधिवद् गुरुभ्यस् तं यौवनोद्भेदविशेषकान्तम् ।श्रीर् गन्तुकामापि गुरोर् अनुज्ञां धीरेव कन्या पितुर् आचकाङ्क्ष ॥
अथेश्वरेण क्रथकैशिकानां स्वयंवरार्थं स्वसुर् इन्दुमत्याः ।आप्तः कुमारानयनोत्सुकेन भोजेन दूतो रघवे विसृष्टः ॥
तं श्लाघ्यसंबन्धम् असौ विचिन्त्य दारक्रियायोग्यदशं च पुत्रम् ।प्रस्थापयाम् आस ससैन्यम् एनम् ऋद्धां विदर्भाधिपराजधानीम् ॥
तस्योपकार्यारचितोपकारा वन्येतरा जानपदोपदाभिः ।मार्गे निवासा मनुजेन्द्रसूनोर् बभूवुर् उद्यानविहारकल्पाः ॥
स नर्मदारोधसि शीकरार्द्रैर् मरुद्भिर् आनर्तितनक्तमाले ।निवेशयाम् आस विलङ्घिताध्वा क्लान्तं रजोधूसरकेतु सैन्यम् ॥
अथोपरिष्टाद् भ्रमरैर् भ्रमद्भिः प्राक् सूचितान्तःसलिलप्रवेशः ।निर्धौत दानामलगण्डभित्तिर् यन्यः सरित्तो गज उन्ममज्ज ॥
निःशेषविक्षालितधातुनापि वप्रक्रियाम् ऋक्षवतस् तटेषु ।नीलोर्ध्वरेखाशबलेन शंसन् दन्तद्वयेनाश्मविकुण्ठितेन ॥
संहारविक्षेपलघुक्रियेण हस्तेन तीराभिमुखः सशब्दम् ।बभौ स भिन्दन् बृहतस् तरङ्गान् वार्यर्गलाभङ्ग इव प्रवृत्तः ॥
स भोगिभोगाधिकपीवरेण हस्तेन तीराभिमुखः सशब्दम् ।संवर्धितार्त्धप्रहितेन दीर्घान् चिक्षेप वारीपरिघान् इवोर्मीन् ॥
शैलोपमः शैवलमञ्जरीणां जालानि कर्षन्न् उरसा स पश्चात् ।पूर्वं तदुत्पीडितवारिराशिः सरित्प्रवाहस् तटम् उत्ससर्प ॥
कारण्डवोत्सृष्टमृदुप्रत्नानाः पुलिन्दयोषाम्बुविहारकाञ्चीः ।कर्षन् स शैवाललता नदीषः स्कन्धावलग्नास् तटम् उत्ससर्प ॥
तस्यैकनागस्य कपोलभित्त्योर् जलावगाहक्षणमात्रशान्ता ।वन्येतरानेकपदर्शनेन पुनर् दिदीपे मददुर्दिनश्रीः ॥
सप्तच्छदक्षीरकटुप्रवाहम् असह्यम् आघ्राय मदं तदीयम् ।विलङ्घिताधोरणतीव्रयत्नाः सेनागजेन्द्रा विमुखा बभूवुः ॥
स च्छिन्नबन्धद्रुतयुग्यशून्यं भग्नाक्षपर्यस्तरथं क्षणेन ।रामापरिताणविहस्तयोधं सेनानिवेशं तुमुलं चकार ॥
तम् आपतन्तं नृपतेर् अवध्यो वन्यः करीति श्रुतवान् कुमारः ।निवर्तयिष्यन् विशिखेन कुम्भे जघान नात्यायतकृष्टशार्ङ्गः ॥
स विद्धमात्रः किल नागरूपम् उत्सृज्य तद्विस्मितसैन्यदृष्टः ।स्फुरत्प्रभामण्डलमध्यवर्ति कान्तं वपुर् व्योमचरं प्रपेदे ॥
अथ प्रभावोपनतैः कुमारं कल्पद्रुमोत्थैर् अवकीर्य पुष्पैः ।उवाच वाग्मी दशनप्रभाभिः संवर्धितोरःस्थलतारहारः ॥
मतङ्गशापाद् अवलेपमूलाद् अवाप्तवान् अस्मि मतङ्गजत्वम् ।अवेहि गन्धर्वपतेस् तनूजं प्रियंवदं मां प्रियदर्शनस्य ॥
स चानुनीतः प्रणतेन पश्चान् मया महर्षिर् मृदुताम् अगच्छत् ।उष्णत्वम् अग्न्यातपसंप्रयोगाच् छैत्यं हि यत् सा प्रकृतिर् जलस्य ॥
इक्ष्वाकुवंशप्रभवो यदा ते भेत्स्यत्य् अजः कुम्भम् अयोमुखेन ।संयोक्ष्यसे स्वेन वपुर्महिम्ना तदेत्य् अवोचत् स तपोनिधिर् माम् ॥
संमोचितः सत्त्ववता त्वयाहं शापाच् चिरप्रार्थितदर्शनेन ।प्रतिप्रियं चेद् भवतो न कुर्यां वृथा हि मे स्यात् स्वपदोपलब्धिः ॥
संमोहनं नाम सखे ममास्त्रं प्रयोगसंहारविभक्तमन्त्रम् ।गान्धर्वम् आधत्स्व यतः प्रयोक्तुर् न चारिहिंसा विजयश् च हस्ते ॥
अलं ह्रिया मां प्रति यन् मुहूर्तं दयापरो ऽभुः प्रहरन्न् अपि त्वम् ।तस्माद् उपच्छन्दयति प्रयोजं मयि त्वया न प्रतिशेधरौक्ष्यम् ॥
तथेत्य् उपस्पृश्य पयः पवित्रं सोमोध्बवायाः सरितो नृसोमः ।उदङ्मुखः सो ऽस्त्रविद् अस्त्रमन्त्रं जग्राह तस्मान् निगृहीतशापात् ॥
एवं तयोर् अध्वनि दैवयोगाद् आसेदुषोः सख्यम् अचिन्त्यहेतु ।एको ययौ चैत्ररथपदेशान् सौराज्यरम्यान् अपरो विदर्भान् ॥
तं तस्थिवांसं नगरोपकण्ठे तदागमारूढगुरुप्रहर्षः ।प्रत्युज्जगाम क्रथकैशिकेन्द्रश् चन्द्रं प्रवृद्धोर्मिर् इवोर्मिमाली ॥
प्रवेश्य चैनं पुरम् अग्रयायी नीचैस् तथोपाचरद् अर्पितश्रीः ।मेने यथा तत्र जनः समेतो वैदर्भम् आगन्तुम् अजं गृहेशम् ॥
तस्य्ऽ; आधिकारपुरुषैः प्रणतैः प्रदिष्टां प्राग्द्वारवेदिविनिवेशितपूर्ण कुम्भाम् ।मेने यथा तत्र जनः समेतो बाल्यात् पराम् इव दशां मदनो ऽध्युवास ॥
तत्र स्वयंवरसमाहृतराजलोकं कन्याललाम कमनीयम् अजस्य लिप्सोः ।भावावबोधकलुषा दयितेव रात्रौ निद्रा चिरेण नयनाभिमुखी बभूव ॥
तं कर्णभूषणनिपीडितपीवरांसं शय्योत्तरच्छदविमर्दकृशाङ्गरागम् ।सूतात्मजाः सवयसः प्रथितप्रबोधं) प्राबोधयन्न् उषसि वाग्भिर् उदारवाचः ॥
रात्रिर् गता मतिमतां वर मुञ्च शय्यां धात्रा द्विधैव ननु धूर् जगतो विभक्ता ।ताम् एकतस् तव बिभर्ति गुरुर् विनिद्रस् तस्या भवान् अपरधुर्यपदावलम्बी ॥
निद्रावशेन भवताप्य् अनपेक्षमाणा पर्युत्सुकत्वम् अबला निशि खण्डितेव ।लक्ष्मीर् विनोदयति येन दिगन्तलम्बी सो ऽपि त्वदाननरुचिं विजहाति चन्द्रः ॥
तद् वल्गुना युगपदुन्मिषितेन तावत् सद्यः परपरतुलाम् अधिरोहतां द्वे ।प्रस्पन्दमानपरुषेतरतारम् अन्तश् चक्षुस् तव प्रचलितभ्रमरं च पद्मम् ॥
वृन्ताच् छ्लथं हरति पुष्पम् अनोकहानां संसृज्यते सरसिजैर् अरुणाम्शुभिन्नैः ।स्वाभाविकं परगुणेन विभातवायुः सौरभ्यम् ईप्सुर् इव ते मुखमारुतस्य ॥
ताम्रोदरेषु पैतं तरुपल्लवेषु निर्धौत हारगुलिकाविशदं हिमाम्भः ।आभाति लब्धपरभागतयाधरोष्ठे लीलास्मितं सदशनार्चिर् इव त्वदीयम् ॥
यावत् प्रतापनिधिर् आक्रमते न भानुर् अह्नाय तावद् अरुणेन तमो निरस्तम् ।आयोधनाग्रसरतां त्वयि वीर याते किं वा रिपूंस् तव गुरुः स्वयम् उच्छिनत्ति ॥
शय्यां जहत्य् उभयपक्षविनीतनिद्राः स्तम्बेरमा मुखरशृङ्खलकर्षिणस् ते ।येषां विभान्ति तरुणारुणरागयोगाद् भिन्नाद्रिगैरिकतटा इव दन्तकोषाः ॥
दीर्घेष्व् अमी नियमिताः पटमण्डपेषु निद्रां विहाय वनजाक्ष वनायुदेश्याः ।वक्त्रोष्मणा मलिनयन्ति पुरोगतानि लेह्यानि सैन्धवशिलाशकलानि वाहाः ॥
भवति विरलभक्तिर् म्लानपुष्पोपहारः स्वकिरण्परिवेषोध्बेदशून्याः प्रदीपाः ।अयम् अपि च गिरं नस् त्वत्प्रबोधप्रयुक्ताम् अनुवदति शुकस् ते मञ्जुवाक् पञ्जरस्थः ॥
इति विरचितवाग्भिर् बन्दिपुत्रैः कुमारः सपदि विगतनिद्रस् तल्पम् उज्झां चकार ।मदपटु निनदद्भिर् बोधितो राजहंसैः सुरगज इव गाङ्गं सैकतं सुप्रतीकः ॥
अथ विधिम् अवसाय्य शास्त्रदृष्टं दिवसमुखोचितम् अञ्चिताक्षिपक्ष्मा ।कुशलविरचितानुकूलवेषः क्षितिपसमाजम् अगात् स्वयंवरस्थम् ॥
स तत्र मञ्चेषु मनोज्ञवेषान् सिंहासनस्थान् उपचारवस्तु ।वैमानिकानां मरुताम् अपश्यद् आकृष्टलीलान् नरलोकपालान् ॥
रतेर् गृहीतानुनयेन कामं प्रत्यर्पितस्वाङ्गम् इवेश्वरेण ।काकुत्स्थम् आलोकयतां नृपाणां मनो बभूवेन्दुमतीनिराशम् ॥
वैदर्भनिर्दिष्टम् असौ कुमारः कॢप्तेन सोपानपथेन मञ्चम् ।शिलाविभङ्गैर् मृगराजशावस् तुङ्गं नगोत्सङ्गम् इवारुरोह ॥
परार्ध्यवर्णास्तरणोपपन्नम् आसेदिवान् रत्नवद् (?) आसनं सः ।भूयिष्ठम् आसीद् उपमेयकान्तिर् मयूरपृष्ठाश्रयिणा गुहेन ॥
तासु श्रिया राजपरंपरासु प्रभाविशेषोदयदुर्निरीक्ष्यः ।सहस्रधात्मा व्यरुचद् विभक्तः पयोमुचां पङ्क्तिषु विद्युतेव ॥
तेषां महार्हासनसंस्थितानाम् उदारनेपथ्यभृतां स मध्ये ।रराज धाम्ना रघुसूनुर् एव कल्पद्रुमाणाम् इव पारिजातः ॥
नेत्रव्रजाः पौरजनस्य तस्मिन् विहाय सर्वान् नृपतीन् निपेतुः ।मदोत्कटे रेचितपुष्पवृक्षा गन्धद्विपे वन्य इव द्विरेफाः ॥
अथ स्तुते बन्दिभिर् अन्वयज्ञैः सोमार्कवंश्ये नरदेवलोके ।संचारिते च्ऽ; आगारुसारयोनौ धूपे समुत्सर्पति वैजयन्तीः ॥
पुरोपकण्ठोपवनाश्रयाणां कलापिनाम् उद्धतनृत्यहेतौ ।प्रध्मातशङ्खे परितो दिगन्तांस् तूर्यस्वने मूर्छति मङ्गलार्थे ॥
मनुष्यवाह्यं चतुरश्रयानम् अध्यास्य कन्या परिवारशोभि ।विवेश मञ्चान्तरराजमार्गं पतिंवरा कॢप्तविवाहवेषा ॥
तस्मिन् विधानातिशये विधातुः कन्यामये नेत्रशतैकलक्ष्ये ।निपेतुर् अन्तःकरणैर् नरेन्द्रा देहैः स्थिताः केवलम् आसनेषु ॥
तां प्रत्य् अभिव्यक्तमनोरथानां महीपतीनां प्रणयाग्रदूत्यः ।प्रवालोशोभा इव पादपानां शृङ्गारचेष्ट विविधा बभूवुः ॥
कश्चित् कराभ्याम् उपगूढनालम् आलोलपत्त्राभिहतद्विरेफम् ।रजोभिर् अन्तः परिवेषबन्धि लीलारविन्दं भ्रमयां चकार ॥
विस्रस्तम् अंसाद् अपरो विलासी रत्नानुविद्धाङ्गदकोटिलग्नम् ।प्रालम्बम् उत्कृष्य यथावकशं निनाय साचीकृतचारुवक्त्रः ॥
आकुञ्चिताग्राङ्गुलिना ततो ऽन्यः किंचित्समावर्जितनेत्रशोभः ।तिर्यग्विसंसर्पिनखप्रभेण पादेन हैमं विलिलेख पीठम् ॥
निवेश्य वामं भुजम् आसनार्धे ततसंनिवेशाद् अधिकोन्नतांसः ।कश्चिद् विवृत्तत्रिकभिन्नहारः सुहृत्समाभाषणतत्परो ऽभूत् ॥
विलासिनीविभ्रमदन्तपत्त्रम् आपाण्डु रं केतकबर्हम् अन्यः ।प्रियाइतम्बोचितसंनिवेशैर् विपाटयाम् आस युवा नखाग्रैः ॥
कुशेशयाताम्रतलेन कश्चित् करेण रेखाध्वजलाञ्छनेन ।रत्नाङ्गुलीयप्रभयानुविद्धान् उदीरयाम् आस सलीलम् अक्षान् ॥
कश्चिद् यथाभागम् अवस्थिते ऽपि स्वसंनिवेशाद् व्यतिलङ्घिनीव ।वज्रांशुगर्भाङ्गुलिरन्ध्रम् एकं व्यापारयाम् आस करं किरीटे ॥
ततो नृपाणां श्रुतवृत्तवंशा पुंवत् प्रगल्भा प्रतिहाररक्षी ।प्राक् संनिकर्षं मगधेश्वरस्य नीत्वा कुमारीम् अवदत् सुनन्दा ॥
असौ शरण्यः शरणोन्मुखानाम् अगाधसत्त्वो मगधप्रतिष्ठः ।राजा प्रजारञ्जनलब्धवर्णः परंतपो नाम यथार्थनामा ॥
कामं ण्र्पाः सन्तु सहरशो ऽन्ये राजन्वतीम् आहुर् अनेन भूमिम् ।नक्षत्रताराग्रहसंकुलापि ज्योतिष्मती चन्द्रमसैव रात्रिः ॥
क्रियाप्रबन्धाद् अयम् अध्वराणाम् अजस्रम् आहूतसहस्रनेत्रः ।शच्याश् चिरं पाण्दुकपोललम्बान् मन्दारशून्यान् अलकांश् चकार ॥
अनेन चेद् इच्छसि गृह्यमाणं पाणिं वरेण्येन कुरु प्रवेशे ।प्रासादवातायनसंश्रितानां नेत्रोत्सत्वं पुष्पपुराङ्गनानाम् ॥
एवं तयोक्ते तम् अवेक्ष्य किंचिद् (?) विस्रंसिदूर्वाङ्कमधूकमाला ।ऋजुप्रणामक्रिययैव तन्वी प्रत्यादिदेशैनम् अभाषमाणा ॥
तां सैव वेत्रग्रहणे नियुक्ता राजान्तरं राजसुतां निनाय ।समीरणोत्थेव तरङ्गलेखा पद्मान्तरं मानसराजहंसीम् ॥
जगाद चैनाम् अयम् अङ्गनाथः सुराङ्गनाप्रार्थितयौवनश्रीः ।विनीतनागः किल सूत्रकारैर् ऐन्द्रं पदं भूमिगतो ऽपि भुङ्क्ते ॥
अनेन पर्यासयतास्रबिन्दून् मुक्ताफल्स्थूलतमान् स्तनेषु ।प्रत्यर्पिताः शत्रुविलासिनीनाम् उन्मुच्य सूत्रेण विनैव हाराः ॥
निसर्गभिन्नास्पदम् एकसंस्थम् अस्मिन् द्वयं श्रीश् च सरस्वती च ।कान्त्या गिरा सूनृतया च योग्या त्वम् एव कल्याणि तयोस् तृतीया ॥
अथाङ्गराजाद् अवतार्य चक्षुर् याह् जन्याम् अवदत् कुमारी ।नासौ न काम्यो न च वेद सम्यग् द्रष्टुं न सा भिन्नरुचिर् हि लोकः ॥
ततः परं दुष्प्रसहं द्विषद्भिर् नृपं नियुक्ता प्रतिहारभूमौ ।निदर्शयाम् आस विशेषदृश्यम् इन्दुं नवोत्थानम् इवेन्दुमत्यै ॥
अवन्तिनाथो ऽयम् उदग्रबाहुर् विशालवक्षास् तनुवृत्तमध्यः ।आरोप्य चक्रभ्रह्मम् उष्णतेजास् त्वष्ट्रेव यत्नोल्लिखितो विभाति ॥
अस्य प्रयाणेषु समग्रशक्तेर् अग्रेसरैर् वाजिभिर् उत्थितानि ।कुर्वन्ति सामन्तशिखामणीनां प्रभाप्ररोहास्तमयं रजांसि ॥
असौ महाकालनिकेतनस्य वसन्न् अदूरे किल चन्द्रमौलेः ।तमिस्रपक्षे ऽपि सह प्रियाभिर् ज्योत्स्नावतो निर्विशति प्रदोषान् ॥
अनेन यूना सह पार्थिवेन रम्भोरु कच्चिन् मनसो रुचिस् ते ।सिप्रातरङ्गानिलकम्पितासु विहर्तुम् उद्यानपरंपरासु ॥
तस्मिन्न् अभिद्योतितबन्धुपद्मे प्रतापसंशोषितशत्रुपङ्के ।बबन्ध सा नोत्तमसौकुमार्या कुमुद्वती भानुमतीव भावम् ॥
ताम् अग्रतस् तामरसान्तराभाम् अनूपराजस्य गुणैर् अनूनाम् ।विधाय सृष्टिं ललिताम् विधातुर् जगाद भूयः सुदतीं सुनन्दा ॥
संग्रामनिर्विष्टसहस्रबाहुर् अष्टदासद्वीपनिखातयूपः ।अनन्यसाधारणराजशब्दो बभूव योगी किल कार्तवीर्यः ॥
अकार्यचिन्तासमकालम् एव प्रादुर्भवंश् चापधरः पुरस्तात् ।अन्तःशरीरेष्व् अपि यः प्रजानां प्रत्यादिदेशाविनयं विनेता ॥
ज्याबन्धनिष्पन्दभुजेन यस्य विनिश्वसद्वक्त्रपरंपरेण ।कारागृहे निर्जितवासवेन लङ्केश्वरेणोषितम् आ प्रसादात् ॥
तस्यान्वये भूपतिर् एष जातः प्रतीप इत्य् आगमवृद्धसेवी ।येन श्रियः संश्रयदोषरूढं स्वभावलोलेत्य् अयशः प्रमृश्टम् ॥
आयोधने कृष्णगतिं सहायम् अवाप्य यः क्षत्रियकालरात्रिम् ।धारां शितां रामपरश्वधस्य संभावयत्य् उत्पलपत्त्रसाराम् ॥
अस्याङ्कलक्ष्मीर् भव दीर्घबाहोर् माहिष्मतीवप्रनितम्बकाञ्चीम् ।प्रासादजालैर् जल्वेणिरम्यां रेवां यदि प्रेक्षितुम् अस्ति कामः ॥
तस्याः प्रकामं प्रियदर्शनो ऽपि न स क्षितीशो रुचये बभूव ।शरत्प्रमृष्टाम्बुधरोपरोधः शशीव पर्याप्तकलो नलिन्याः ॥
सा शूरसेन्दाधिपतिं सुषेणम् उद्दिश्य लोकान्तरगीतकीर्तिम् ।आचारशुद्धोभयवंशदीपं शुद्धान्तरक्ष्या जगदे कुमारी ॥
नीपान्वयः पार्थिव एष वज्वा गुणैर् यम् आश्रित्य परस्परेण ।सिद्धाश्रमं शान्तम् इवैत्य सत्त्वैर् नैसर्गिको ऽप्य् उत्ससृजे विरोधः ॥
यस्य्ऽ; आत्मगेहे नयनाभिरामा कान्तिर् हिमांशोर् इव संनिविष्ट ।हर्म्याग्रसंरूढतृणाङ्कुरेषु तेजो ऽविशह्यं रिपुमन्दिरेषु ॥
यस्यावरोधस्तनचन्दनानां प्रक्षालनाद् वारिविहारकाले ।कलिन्दकन्या मथुरां गता ऽपि गङ्गोर्मिसंसक्त जलेव भाति ॥
त्रस्तेन ताक्र्ष्यात् किल कालियेन मणिं विसृष्टं यमुनौकसा यः ।वक्षःस्थलव्यापिरुचं दधानः सकौस्तुभं ह्रेपयतीव कृष्नम् ॥
संभाव्य भर्तारम् अमुं युवानं मृदुप्रवालोत्तरपुष्पशय्ये ।वृन्दावने चैत्ररथाद् अनूने निर्विश्यतां सुन्दरि युवनश्रीः ॥
अध्यास्य चाम्भःपृषतोक्षितानि शैलेयगन्धीनि शिलातलानि ।कलापिनां प्रावृषि पश्य नृत्यं कान्तासु गोवर्धनकन्दरासु ॥
नृपं तम् आवर्तमनोज्ञनाभिः सा व्यत्यगाद् अन्यवधूर् भवित्री ।महीधरं मार्गवशाद् उपेतं स्रोतोवहा सागरगामिनीव ॥
अथाङ्गदाश्लिष्टभुजं भुजिष्या हेमाङ्गदं नाम कलिङ्गनाथम् ।आसेदुषीं सादितशत्रुपक्षं बालाम् अबालेन्दुमुखीं बभाषे ॥
असौ महेन्द्राद्रिसमानसारः पतिर् महेन्द्रस्य महोदधेश् च ।यस्य क्षरत्सैन्यगजच्छलेन यात्रासु यातीव पुरो महेन्द्रः ॥
ज्याघातरेखे सुभुजो भुजाभ्यां बिभर्ति यश् चापभृतां पुरोगः ।रिपुश्रियां साञ्जनभाष्पसेके बन्दीकृटानाम् इव पद्धती द्वे ॥
रणे ऽमितत्रीणतया प्रकाशः शरासनज्यानिकषौ भुजाभ्याम् ।विशिष्टरेखौ रिपुविक्रमाग्नेर् निर्वाणमार्गाव् इव यो बिभर्ति ॥
यम् आत्मनः सद्मनि संनिकृष्टो मन्द्रध्वनित्याजितयामतूर्यः ।प्रासादवातायनदृष्यवीचिः प्रबोधयत्य् अर्णव एव सुप्तम् ॥
अनेन सार्धं विहराम्बुराशेस् तीरेषु तालीवनमर्मरेषु ।द्वीपानतरानीतलवङ्गपुष्पैर् अपाकृतस्वेदलवा मरुद्भिः ॥
प्रलोभिताप्य् आकृतिलोभनीया पतिं पुरस्योरुगपूर्वनाम्नः ।तस्माद् अपावर्तत दूरकृष्टा नीत्येव लक्ष्मीः प्रतिकूलदैवात् ॥
अथाधिगम्याभुवराजकल्पं पतिं पुरस्योरुगपूर्वनाम्नः ।आचारपूतोभयवंशदीपं शुद्धान्तरक्ष्या जगदे कुमारी ॥
अथोराख्यस्य पुरस्य नाथं दौवारिकी देवसरूपम् ।इतश् चकोराक्षि विलोकयेति पूर्वानुशिष्टां निजगाद भोज्याम् ॥
पाण्ड्यो ऽयम् अंसार्पितलम्बहारः कॢप्ताङ्गरागो हरिचन्दनेन ।आभाति बालातपरक्तसानुः सनिर्झरोद्गार इवाद्रिराजः ॥
विन्ध्यस्य संस्तम्भयिता महाद्रेर् निःशेषपीतोज्झितसिन्धुराजः ।प्रीत्याश्वमेधावभृथार्द्रमूर्तेः सौस्नातिको यस्य भवत्य् अगस्त्यः ॥
अस्त्रं हराद् आप्तवता दुरापं येनेन्द्रलोकाव जयाय दृप्तः ।पुरा जनस्थानविमर्दशङ्की संधाय लःकाधिपतिः प्रतस्थे ॥
अनेन पाणौ विधिवद् (?) गृहीते महाकुलीनेन महीव गुर्वी ।रत्नानुविद्धार्णवमेखलाया दिशः सपत्नी भव दक्षिणस्याः ॥
ताम्बूलवल्लीपरिणद्धपूगास्व् एलालतालिङ्गितचन्दनासु ।तमालपत्त्रास्तरणासु रन्तुं प्रसीद शश्वन् मलयस्थलीषु ॥
इन्दीवरश्यामतनौर् नृपो ऽसौ त्वं रोचनागौरशरीरयष्टिः ।अन्योन्यशोभापरिवृद्धये वां योगस् तडित्तोयदयोर् इवास्तु ॥
स्वसुर् विदर्भाधिपतेस् तदीयो लेभे ऽन्तरं चेतसि नोपदेशः ।दिवाकरादर्शनबद्धकोशे नक्शत्रनाथांशुर् इवारविन्दे ॥
संचारिणी दीपशिखेव रात्रौ यं यं व्यतीयाय पतिंवरा सा ।नरेन्द्रमार्गाट्ट इव प्रपेदे विवर्णभावं स स भूमिपालः ॥
तस्यां रघोः सूनुर् उपस्थितायां वृणीत मां नेति समाकुलो ऽभूत् ।वामेतरः संशयम् अस्य बाहुः केयूरबन्धोच्छवसितैर् नुनोद ॥
तं प्राप्य सर्वावयवानवद्यं व्यावर्ततान्योपगमात् कुमारी ।न हि प्रफुल्लं सहकारम् एत्य वृक्सान्तरं काङ्क्षति षट्पदाली ॥
तस्मिन् समावेशितचित्तवृत्तिम् इन्दुप्रभाम् इन्दुमतीम् अवेक्ष्य ।प्रचक्रमे वक्तुम् अनुक्रमज्ञा सविस्तरं वाक्यम् इदं सुनन्दा ॥
इक्ष्वाकुवंश्यः ककुदं नृपाणां ककुत्स्थ इत्य् आहितलक्षणो ऽभूत् ।काकुत्स्थशब्दं यत उन्नतेच्छाः श्लाघ्यं दधत्य् उत्तरकोसलेन्द्राः ॥
महेन्द्रम् आस्थाय महोक्षरूपं यः संयति प्राप्तपिनाकि लीलः ।चकार बाणैर् असुराङ्गनानां गण्डस्थलीः प्रोषितपत्त्रलेखाः ॥
ऐरावतास्फालनविश्लथं यः संघट्टयन्न् अङ्गदम् अङ्गदेन ।उपेयुशः स्वाम् अपि मूर्तिम् अग्र्याम् अर्धासनं गोत्रभिदो ऽधितष्ठौ ॥
जातः कुले तस्य किलोरुकीर्तिः कुलप्रदीपो नृपतिर् दिलीपः ।अतिष्ठद् एकोनशतक्रतुत्वे शक्राभ्यसूयाविनिवृत्तये यः ॥
यस्मिन् महीं शासति वाणिनीनां निद्रां विहारार्धपथे गतानाम् ।वातो ऽपि नासरंसयद् अंशुकानि को लम्बयेद् आहरणाय हस्तम् ॥
पुत्रो रघुस् तस्य पदं प्रशास्ति महाक्रतोर् विश्वजितः प्रयोक्ता ।चतुर्दिगावर्जितसंभृतां यो मृत्पात्रशेषाम् अकरोद् विभूतिम् ॥
आरूढम् अद्रीन् उदधीन् वितीर्णं भुजंगमानां वसतिं प्रविष्टम् ।ऊर्ध्वं गतं यस्य न चानुबन्धि यशः परिच्छेत्तुम् इयत्तयालम् ॥
असौ कुमारस् तम् अजो ऽनुजातस् त्रिविष्टपस्येव पतिं जयन्तः ।गुर्वीं धुरं यो भुवनस्य पित्रा धुर्येण दम्यः सदृशं बिभर्ति ॥
कुलेन कान्त्या वयसा नवेन गुणैश् च तैस् तैर् विनयप्रधानैः ।त्वम् आत्मनस् तुल्यम् अमुं वृणीष्व रत्नं समागच्छतु काञ्चनेन ॥
ततः सुनन्दावचनावसाने लज्जां तनू कृत्य नरेन्द्रकन्या ।दृष्ट्या प्रसादामलया कुमारं प्रत्यग्रहीत् संवरणस्रजेव ॥
सा यूनि तस्मिन्न् अभिलाषबन्धं शशाक शालीनतया न वक्तुम् ।रोमाञ्चलक्ष्येण स गात्रयष्टिं भित्त्वा निराक्रामद् अरालकेश्याः ॥
तथागतायां परिहासपूर्वं सख्यां सखी वेत्रधरा बभाषे ।आर्ये व्रजामो ऽन्यत इत्य् अथैनां वधूर् असूयाकुटिलं ददर्श ॥
सा चूर्णगौरं रघुनन्दनस्य धात्रीकराभ्यां करभोपमोरूः ।आसञ्जयाम् आस यथाप्रदेशं कण्ठे गुणं मूर्तम् इवानुरागम् ॥
तया स्रजा मङ्गलपुष्पमय्या विशालवक्षःस्थललम्बया सः ।अमंस्त कण्ठार्पितबाहुपाशां विदर्भराजावरजां वरेण्यः ॥
शशिनम् उपगतेयं कौमुदी मेघमुक्तं जलनिधिम् अनुरूपं ।इति समगुणयोगप्रीतयस् तत्र पौराः श्रवणकटु नृपाणाम् एकवाक्यं विवव्रुः ॥
प्रमुदितवरपक्षम् एकतस् तत् (?) क्षितिपतिमण्डलम् अन्यतो वितानम् ।उषसि सर इव प्रफुल्लपद्मं कुमुदवनप्रतिपन्ननिद्रम् आसीत् ॥
अथोपयन्त्रा सदृशेन युक्तां स्कन्देन साक्षाद् इव देवसेनाम् ।स्वसारम् आदाय विदर्भनाथः पुरप्रवेशाभिमुखो बभूव ॥
सेनानिवेशान् पृथिवीक्षितो ऽपि जग्मुर् विभातग्रहमन्दभासः ।भोज्यां प्रति व्यर्थमनोरथत्वाद् रूपेषु वेषेषु च साभ्यसूयाः ॥
सांनिध्ययोगात् किल तत्र शच्याः स्वयंवरक्षोभकृताम् अभावः ।काकुत्स्थम् उद्दिश्य समत्सरो ऽपि शशाम तेन क्षितिपाललोकः ॥
तावत् प्रकीर्णाभिनवोपचारम् इन्द्रायुधद्योतिततोरणाङ्कम् ।वरः स वध्वा सह राजमार्गं प्राप ध्वजच्छायनिवारितोष्णम् ॥
ततस् तदालोकनतत्पराणां सौधेषु चामीकरजालवत्सु ।बभूवुर् इत्थं पुरसुन्दरीणां त्यक्तान्यकार्याणि विचेष्टितानि ॥
आलोकमार्गं सहसा व्रजन्त्या कयाचिद् उद्वेष्टनवान्तमाल्यः ।बद्धुं न संभावित एव तावत् करेण रुद्धो ऽपि हि केशपाशः ॥
प्रसाधिकालम्बितम् अग्रपादम् आक्षिप्य काचिद् द्रवरागम् एव ।उत्षृषृअलीलागतिर् आ गवाक्षाद् ययौ शलाकाम् अपरा वहन्ती ॥
विलोचनं दक्षिणम् अञ्जनेन संभाव्य तद्वञ्चितवामनेत्रा ।तथैव वातायनसंनिकर्षं ययौ शलाकाम् अपरा वहन्ती ॥
जालान्तरप्रेषितदृष्टिर् अन्या प्रस्थानभिन्नां न बबन्ध नीवीम् ।नाभिप्रविष्टाभरणप्रभेण हस्तेन तस्थाव् अवलम्ब्य वासः ॥
अर्धाचिता सत्वरम् उत्थितायाः पदे पदे दुर्निमिते गलन्ती ।कस्याश्चिद् आसीद् रशना तदानीम् अङ्गुष्ठमाउलार्पितसूत्रशेषा ॥
स्तनंधयन्तं तनयं विहाय विलोकनाय त्वरया व्रजन्ती ।संप्रस्नुताभ्यां पदवीं स्तनाभ्यां सिषेच काचित् पयस्ऽऽ; आ गवाक्षात् ॥
तासां मुखैर् आसवगन्धगर्भैर् व्याप्तान्तराः सान्द्रकुतूहलानाम् ।विलोलनेत्रभ्रमरैर् गवाक्षाः सहस्रपत्त्राभरणा इवासन् ॥
ता राघवं दृष्टिभिर् आपिबन्त्यो नार्यो न जग्मुर् विषयान्तराणि ।तथा हि शेषेन्द्रियवृत्तिर् आसां सर्वात्मना चक्षुर् इव प्रविष्टा ॥
स्थाने वृता भूपतिभिः परोक्षैः स्वयंवरं साधुम् अमंस्त भोज्या ।पद्मेव नारायणम् अन्यथासौ लभेत कान्तं कथम् आत्मतुल्यम् ॥
परस्परेण स्पृहणीयशोभं न चेद् इदं द्वन्द्वम् अयोजयिष्यत् ।अस्मिन् द्वये रूपविधानयत्नः पत्युः प्रजानां वितथो ऽभविष्यत् ॥
रतिस्मरौ नूनम् इमाव् अभूतां राज्ञां सहरेषु तथा हि बाला ।गतेयम् आत्मप्रतिरूपम् एव मनो हि जन्मान्तरसंगतिज्ञम् ॥
इत्य् उद्गताः पौरवधूमुखेभ्यः शृण्वन् कथाः श्रोतसुखाः कुमारः ।उद्भासितं मङ्गलसंविधाभिः संबन्धिनः सद्म समाससाद ॥
ततो ऽवतीर्याशु करेणुकायाः स कामरूपेश्वरदत्तहस्तः ।वैदर्भनिर्दिष्टम् अथो विवेश नारीमनांसीव चतुष्कम् अन्तः ॥
महार्हसिंहासनसंस्थितो ऽसौ सरत्नम् अर्घ्यं मधुपर्कमिश्रम् ।भोजोपनीतं च दुकूलयुग्मं जग्राह सार्धं वनिताकटाक्षैः ॥
दुकूलवासाः स वधूसमीपं निन्ये विनीतैर् अवरोधरक्षैः ।वेलासाक्शं स्फुटपेहराजिर् नवैर् उदन्वान् इव चन्द्रपादैः ॥
तत्रार्चितो भोजपतेः पुरोधा हुत्वाग्निम् आज्यादिभिर् अग्निकल्पः ।तम् एव चाधाय विवाहसाक्ष्ये वधूवरौ संगमयां चकार ॥
हस्तेन हस्तं परिगृह्य वध्वाः स राजसूनुः सुतरां चकाशे ।अनन्तराशोकलताप्रवालं प्राप्येव चूतः प्रतिपल्लवेन ॥
आसीद् वरः कण्टकितप्रकोष्टः स्विन्नाङ्गुलिः संववृते कुमारी ।वृत्तिस् तयोः पाणिसमागमेन समं विभक्तेव मओभवस्य ॥
तयोर् अपाङ्गप्रतिसारितानि क्रियासमापत्तिवर्तितानि ।ह्रीयन्त्रणाम् आनशिरे मनोज्ञाम् अन्योन्यलोलानि विलोचनानि ॥
प्रदक्षिणप्रक्रमणात् कृषानोर् उदर्चिषस् तन् (?) मिथुनं चकाशे ।मेरोर् उपान्तेष्व् इव वर्तमानम् अन्योन्यसंसक्तम् अहस्त्रियामम् ॥
नितम्बगुर्वी गुरुणा प्रयुक्ता वधूर् विधातृप्रतिमेन तेन ।चकार सा मत्तचकोरनेत्रा लज्जावती लाजविसर्गम् अग्नौ ॥
हविःशमीपल्लवलाजगन्धिः पुण्यः कृशानोर् उदियाय धूमः ।कपोलसंसर्पिशिखः स तस्या मुहूर्तकर्णोत्पलतां प्रपेदे ॥
तद् अञ्जनक्लेदसमाकुलाक्षं प्रम्लानभीजाङ्कुरकर्णपूरम् ।वधूमुखं पाटलगण्डलेखम् आचारधूमग्रहणाद् बभूव ॥
तौ स्नातकैर् बन्धुमता च राज्ञा पुरंध्रिभिश् च क्रमशः प्रयुक्तम् ।कन्याकुमारौ कनकासनस्थाव् आर्द्राक्षतारोपणम् अन्वभूताम् ॥
इति स्वसुर् भोजकुलप्रदीपः संपाद्य पाणिग्रहणं स राजा ।महीपतीनां पृथगर्हणार्थं समादिदेशाधिकृतान् अधिश्रीः ॥
लिङ्गैर् मुदः संवृतविक्रियास् ते ह्रदाः प्रसन्ना इव गूढनक्राः ।वैदर्भम् आमन्त्र्य ययुस् तदीयां प्रत्यर्प्य पूजाम् औप्दाछलेन ॥
स राजलोकः कृतपूर्वसंविद् आरम्भसिद्धौ समयोपलभ्यम्) ।आदास्यमानः प्रम्दामिषं तद् आवृत्य पन्थानम् अजस्य तस्थौ ॥
भर्तापि तावत् क्रथकैषिकानाम् अनुष्ठितानन्तरजाविवाहः ।सत्त्वानुरूपाहरणी कृतश्रीः प्रास्थापयद् राघवम् अन्वगाच् च ॥
तिस्रस् त्रिलोकी प्रथितेन सार्धम् अजेन मार्गे वसतीर् उषित्वा ।तस्माद् अपावर्तत कुण्डिनेशः पर्वात्यये सोम इवोष्णरश्मेः ॥
प्रमन्यवः प्राग् अपि कोसलेन्द्रे प्रत्येकम् आत्तस्वतया बभूवुः ।अतो नृपाश् चक्षमिरे समेताः स्त्रीरत्नलाभं न तदात्मजस्य ॥
तम् उद्वहन्तं पथि भोजकन्यां रुरोध राजन्यगणः स दृप्तः ।बलिप्रदिष्टं श्रियम् आददानं त्रैविक्रमं पादम् इवेन्द्रशत्रुः ॥
तस्यः स रक्षार्थम् अनल्पयोधम् आदिष्य पित्र्यं सचिवं कुमारः ।प्रत्यग्रहीत् पार्थिववाहिनीं तां ज्योतीरथां शोण इवोत्तरङ्गः ॥
पत्तिः पदातिं रथिनं रथेशस् तुरंगसादी तुरगाधिरूढम् ।यन्ता गजस्याभ्यपतद् गजस्थं तुल्यप्रतिद्वन्द्वि बभूव युद्धम् ॥
नदत्सु तूर्येष्व् अविभाव्यवाचो नोदीरयन्ति स्म कुलोपदेशान् ।बाणाक्षरैर् एव परस्परस्य नामोर्जितं चापभृतः शशंसुः ॥
उत्थापितः संयति रेणुर् अश्वैः सान्द्रीकृतः स्यन्दनवंशचक्रैः ।चिस्तारितः कुञ्जरकर्णतालैर् नेत्रक्रमेणोपरुरोध सूर्यम् ॥
मत्स्यध्वजा वायुवशाद् विदीर्णैर् मुखैः प्रवृद्धद्वजिनीरजांसि ।बभुः पिबन्तः परमार्थमत्स्याः पर्याविलानीव नवोदकानि ॥
रथो रथाङ्गध्वनिना विजज्ञे विलोलघण्टाक्वणितेन नागः ।स्वभर्तृनामग्रहणाद् बभूव सान्द्रे रजस्य् आत्मपरावबोधः ॥
आवृण्वतो लोचनमार्गम् आजौ रजोऽन्धकारस्य विजृम्भितस्य ।शस्त्रक्षताश्वद्विपवीरजन्मा बालारुणो ऽभूद् रुधिरप्रवाहः ॥
स च्छिन्नमूलः क्षतजेन रेणुस् तस्योपरिष्टात् पवनावधूतः ।अङ्गारशेषस्य हुताशनस्य पूर्वोत्थितो धूम इवाबभासे ॥
प्रहारमूर्छापगमे रथस्थान् यन्त्ःन् उपालभ्य निवर्तिताश्वाः ।यैः सादिता लक्षितपूर्वकेतूंस् तान् एव सामर्षतया निजघ्नुः ॥
अप्य् अर्धमार्गे परबाणलूना धनुर्भृतां हस्तवतां पृषत्काः ।संप्रापुर् एवात्मजवानुवृत्त्या पूर्वार्धभागैः फलिभिः शरव्यम् ॥
आधोरणानां गजसंनिपाते शिरांसि चक्रैर् निशितैः क्षुराग्रैः ।हतान्य् अपि आयेननखाग्रकोटिव्यासक्तकेशानि चिरेण पेतुः ॥
पूर्वं प्रहर्ता न जघान भूयः प्रतिप्रहाराक्षमम् अश्वसादी ।तुरंगमस्कन्धनिषण्णदेहं प्रत्याश्वसन्तं रिपुम् आचकाङ्क्ष ॥
तनुत्यजां वर्मभृतां विकोशैर् बृहत्सु दन्तेष्व् असिभिः पतद्भिः ।रणक्षितिः शोणितमद्यकुल्या गजा विविग्नाः करशीकरेण ॥
शिलीमुखोत्कृत्तशिरःफलाढ्या च्युतैः शिरत्रैश् चषकोत्तरेव ।रणक्षितिः शोणितमद्यकुल्या रराज मृत्योर् इव पानभूमिः ॥
उपान्तयोर् निष्कुषितं विहंगैर् आक्षिप्य तेभ्यः पिशितप्रियापि ।केयूरकोटिक्षततालुदेशा शिवा भुजच्छेदम् अपाचकार ॥
कश्चिद् द्विषत्खड्गहृतोत्तमाङ्गः सद्यो विमानप्रभुताम् उपेत्य ।वामाङ्गसंसक्तसुराङ्गनः स्वं नृत्यत् कबन्धं समरे ददर्श ॥
अन्योन्यसूतोन्मथनाद् अभूतां ताव् एव सूतौ रथिनौ च कौचित् ।व्यश्वौ गदाव्यायतसंप्रहारौ बग्नायुधौ बाहुविमर्दनिष्ठौ ॥
परस्परेण क्षतयोः प्रहर्त्रोर् उत्क्रान्तवाय्वोः समकालम् एव ।अमर्त्यभावे ऽपि कयोश्चिद् आसीद् एकासरःप्रार्थितयोर् विवादः ॥
व्यूहाव् उभौ ताव् इतरेतरस्माद् भङ्गं जयं चापतुर् अव्यवस्थम् ।पश्चात्पुरोमारुतयोः प्रवृद्धौ पर्यायवृत्त्येव महार्णवोर्मी ॥
परेण भग्ने ऽपि बले महौजा ययाव् अजः प्रत्य् अरिसैन्यम् एव ।धूमो निवर्तेत समीरणेन यतो हि कक्षस् तत एव वह्निः ॥
रथी निषङ्गी कवची धनुष्मान् दृप्तः स राजन्यकम् एकवीरः ।निवारयाम् आस महावराहः कल्पक्षयोद्धूतम् इवार्णवाम्भः ॥
स दक्षिणं तूणमुखेन वामं व्यापारयन् हस्तम् अलक्ष्यताजौ ।आकर्णकृष्टा सकृद् अस्य योद्धुर् मौर्वीव बाणान् सुषुवे रिगुफ्नान् ॥
स रोषदष्टाधिकलोहितोष्ठैर् व्यक्तोर्ध्वरेका भृकुटीर् वहद्भिः ।तस्तार गां भल्लनिकृत्तकण्ठैर् हुंकारगर्भैर् द्विषतां शिरोभिः ॥
सर्वैर् बलाङ्गैर् द्विरदप्रधानैः सर्वायुधैः कङ्कटभेदिभिश् च ।सर्वप्रयत्नेने च भूमिपालास् तस्मिन् प्रजह्रुर् युधि सर्व एव ॥
सो ऽस्त्रव्रजैश् छन्नरथः परेषां ध्वजाग्रमात्रेण बभूव लक्ष्यः ।नीहारमग्नो दिनपूर्वभागः किंचित्प्रकाशेन विवस्वतेव ॥
प्रियंवदात् प्रापम् असौ कुमारः प्रायुङ्क्त राजस्व् अधिराजसूनुः ।गान्धर्वम् अस्त्रं कुसुमास्त्रकान्तः प्रस्वापनं स्वपनिवृत्तलौल्यः ॥
ततो धनुष्कर्षणमूढहस्तम् एकांसपर्यस्तशिरस्त्रजालम् ।तस्थौ ध्वजस्तम्भनिषण्णदेहं निद्राविधेयं नरदेवसैन्यम् ॥
ततः प्रियोपात्तरसे ऽधरोष्ठे निवेश्य दध्मौ जलं कुमारः ।येन स्वहस्तार्जितम् एकवीरः पिबन् यशो मूर्तम् इवाभासे ॥
शङ्खस्वनाभिज्ञतया निवृत्तास् तं सन्नशत्रुं ददृशुः स्वयोधाः ।निमीलितानाम् इव पङ्कजानां मध्ये स्फुरन्तं प्रतिमाशशाङ्कम् ॥
सशोणितैस् तेन शिलीमुखाग्रैर् निक्षेपिताः केतुषु पार्थिवानाम् ।यशो हृतम् संप्रति राघवेण न जीवितं वः कृपयेति वर्णाः ॥
स चापकोटीनिहितैकबाहुः शिरस्तनिष्कर्षणभिन्नमुलिः ।ललाटबद्धश्रमवारिबिन्दुर् भीतां प्रियाम् एत्य वचो बभाषे ॥
इतः परान् अर्भकहार्यशस्त्रान् वैदर्भि पश्यानुमता मयासि ।एवंविधेनाहवचेष्टितेन त्वं प्रार्थ्यसे हस्तगता ममभिः ॥
तस्याः प्रतिद्वन्द्विभवाद् विषादात् सद्यो विमुक्तं मुखम् आबभासे ।निश्वासबाष्पापगमात् प्रपन्नः प्रसादम् आत्मीयम् इवात्मदर्षाः ॥
हृष्टापि सा ह्रीविजिता न साक्षाद् वाग्भिः सखीनां प्रियम् अभ्यनन्दत् ।स्थली नवाम्भःपृषताभिवृष्टा मयूरकेकाभिर् इवाभ्रवृन्दम् ॥
इति शिरसि स वामं पादम् आधाय राज्ञाम् उदवहद् अनवद्यां ताम् अवद्याद् अपेतह् ।रथतुरगरजोभिस् तस्य रूक्षालकाग्रा समरविजयलष्मीः सैव मूर्ता बभूव ॥
प्रथमपरिगतार्थस् तं रघुः संनिवृत्तं विजयिनम् अभिनन्द्य श्लाघ्यजायासमेतम् ।तदुपहितकुटुम्बः शान्तिमार्गोतुस्को ऽभून् न हि सति कुलधुर्ये सूर्यवंश्या गृहाय ॥
अथ तस्य विवाहकौतुकं ललितं बिभ्रत एव पार्थिवः ।वसुधाम् अपि हस्तगामिनीम् अकरोद् इन्दुमतीम् इवापराम् ॥
दुरितैर् अपि कर्तुम् आत्मसात् प्रयतन्ते नृपसूनवो हि यत् ।तद् उपस्थितम् अग्रहीद् अजः पितुर् आज्ञेति न भोगतृष्णया ॥
अनुभूय वसिष्ठसंभृतैः सलिलैस् तेन सहाभिषेचनम् ।विशदोच्छवसितेन मेदिनी कथयाम् आस कृतार्थताम् इव ॥
स बभूव दुरासदः परैर् गुरुणाथर्वविदा कृतक्रियः ।पवनाग्निसमागमो ह्य् अयं सहितं ब्रह्म यद् अस्त्रतेजसा ॥
रघुम् एव निवृत्तयौवनं तम् अमन्यन्त नवेश्वरं प्रजाः ।स हि तस्य न केवलां श्रियं प्रतिपेदे सकलान् गुणान् अपि ॥
अधिकं शुशुभे शुभंयुना द्वितयेन द्वयम् एव संगतम् ।पदम् ऋद्धम् अजेन पैतृकं विनयेनास्य नवं च यौवनम् ॥
सदयं बुभुजे महाभुजः सहसोद्वेगम् इयं व्रजेद् इति ।अचिरोपनतां स मेदिनीं नवपाणिग्रहणां वधूम् इव ॥
अहम् एव मतो महीपतेर् इति सर्वः प्रकृतिष्व् अचिन्तयत् ।उदधेर् इव निमगाशतेष्व् अभवन् नास्य विमानना क्वचित् ॥
न खरो न च भूयसा मृदुः पवमानः पृथिवीरुहान् इव ।स पुरस्कृतमध्यमक्रमो नमयाम् आस नृपान् अनुद्धरन् ॥
अथ वीक्स्य रघुः प्रतिष्ठितं प्रकृतिष्व् आत्मजम् आत्मवत् तया ।विषयेषु विनाशधर्मसु त्रिदिवस्तेष्व् अपि निःस्पृहो ऽभवत् ॥
गुणवत्सुतरोपितश्रियः परिणामे हि दिलीपवंशजाः ।पदवीं तरुवल्कवाससां प्रयताः संयमिनां प्रपेदिरे ॥
तम् अरण्यसमाश्रयोन्मुखं शिरसा वेष्टनशोभिना सुतः ।पितरं प्रणिपत्य पादयोर् अपरित्यागम् अयाचतात्मनः ॥
रघुर् अश्रुमुखस्य तस्य तत् कृतवान् ईप्सितम् आत्मजप्रियः ।न तु सर्प इव त्वचं पुनः प्रतिपेदे व्यपवर्जितां श्रियम् ॥
स कीलश्रमम् अन्त्यम् आश्रितो निवसन्न् आवसथे पुराद् बहिः ।समुपास्यत पुत्रभोग्यया स्नूषयेवाविकृतेन्द्रियः श्रिया ॥
प्रशमस्थितपूर्वपार्थिवं कुलम् अभ्युद्यत नूतनेश्वरम् ।नभसा निभृतेन्दुना तुलाम् उदितार्केण समारुरोह तत् ॥
यतिपार्थिवलिङ्गधारिणौ ददृशते रघुराघवौ जनैः ।अपवर्गमहोदयार्थयोर् भुवम् अंशाव् इव धर्मयोर् गतौ ॥
अजिताधिगमाय मन्त्रिभिर् युयुजे नीतिविशरदैर् अजः ।अनपायिपदोपलब्धये रघुर् आप्तैः समियाय योगिभिः ॥
समयुजय्त भूपतिर् युवा सचिवैः प्रत्यहम् अर्थसिद्धये ।अपुनर्जननोपत्तये प्रययाः संयमिभिर् मनीषिभिः ॥
नृपतिः प्रकृतीर् अवेक्षितुम् व्यवहारासनम् आददे युवा ।परिचेतुम् उपांशु धारणां कुशपूतं प्रवयास् तु विष्टरम् ॥
अनुरण्जयितुं प्रजाः प्रभुर् व्यहारासनम् आददे नवः ।अपरः शुचिविष्टरस्थितः परिचेतुं यतते स्म धारणाः ॥
अनयत् प्रभुशक्तिसंपदा वशम् एको नृपतीन् अनन्तरान् ।अपरः प्रणिधानयोग्यया मरुतः पञ्च शरीरगोचरान् ॥
नयचक्षुर् अजो दिदृक्षया पररन्ध्रस्य ततान मण्डले ।हृदये समरोपयन् मनः परमं ज्योतिर् अवेक्षितुं रघुः ॥
अकरोद् अचिरेश्वरः क्षितौ द्विषदारम्भफलानि भस्मसात् ।अपरो दहने स्वकर्मणां ववृते ज्ञानमयेन वह्निना ॥
पणबन्धमुखान् गुणान् अजः षड् उपायुङ्क्त समीक्ष्य तत्फलम् ।रघुर् अप्य् अजयद् गुणत्रयं प्रकृतिस्थं समलोष्टकाञ्चनः ॥
न नवः प्रभुर् आ फलोदयात् स्थिरकर्मा विरराम कर्मणः ।न च योगविधेर् नवेतरः स्थिरधीर् आ परमात्मदर्शनात् ॥
इति शत्रुषु चेन्द्रियेषु च प्रतिषिद्धप्रसरेषु जाग्रतौ ।प्रसिताव् उदयापवर्गयोर् उभयीं सिद्धिम् उभाव् अवापतुः ॥
अथ काश्चिद् अजव्यपेक्षया गमयित्वा सम्दर्शनः समाः ।तमसः परम् आपद् अव्ययं पुरुषं योगसमाधिना रघुः ॥
शुतदेहविसर्जनः पितुश् चिरम् अश्रूणि विमुच्य राघवः ।विदधे विधिम् अस्य नैष्ठिकं यतिभिः सार्धम् अनग्निम् अग्निचित् ॥
अकरोत् स तदौर्ध्वदैहिकं पितृभक्त्या पितृकार्यकल्पवित् ।न हि तेन पथा तनुत्यजस् तनयावर्जितपिण्डकाङ्क्षिणः ॥
स परार्ध्यगतेर् अशोच्यतां पितुर् उद्दिश्य सदर्थवेदिभिः ।शमिताधिर् अधिज्यकार्मुकः कृतवान् अप्रतिशासनं जगत् ॥
क्षितिर् इन्दुमती च भामिनी पतिम् आसाद्य तम् अग्र्यपौरुषम् ।प्रथमा बहुरत्नसूर् अभूद् अपरा वीरम् अजीजनत् सुतम् ॥
दशरास्मिशतोपमद्युतिं यशसा दिक्षु दशव् अपि श्रुतम् ।दशपूर्वरथं यम् आख्यया दशकण्ठारिगुरुं विदुर् बुधाः ॥
ऋषिदेवगणस्वधाभुजां श्रुतयागप्रस्वैः स पार्थिवः ।अनृणत्वम् उपेयिवान् बभौ परिधेर् मुक्त इवोष्णदीधितिः ॥
बलम् आर्तभयोपशान्तये विदुषां संनतये बहु श्रुतम् ।वसु तस्य न केवलं गुणवत्तापि परप्रयोजना ॥
स कदाचिद् अवेषितप्रजः सह देव्या विजहार सुप्रजाः ।नगरोपवने शचीसखो मरुतां पालयितेव नन्दने ॥
अथ रोधसि दक्षिणोदधेः श्रित गोकर्णनिकेतम् ईश्वरम् ।उपवीणयितुं ययौ रवेर् उदगावृत्तिपथेन नारदः ॥
कुसुमैर् ग्रथिताम् अपार्थिवैः स्रजम् आतोद्यशिरोनिवेशिताम् ।अहरत् किल तस्य वेगवान् अधिवासस्पृहयेव मारुतः ॥
भ्रमरैः कुसुमानुसारिभिः परिकीर्णा परिवादिनी मुनेः ।ददृशे पवनावलेपजं सृजती बाष्पम् इवाञ्जनाविलम् ॥
अभिभूय विभूतिम् आर्तवीं मधुगन्धातिशयेन वीरुधाम् ।नृपतेर् अमरस्रग् आप सा दयितोरुस्तनकोटिसुस्थितिम् ॥
क्षणमात्रसखीं सुजातयोः स्तनयोस् ताम् अवलोक्य विहला ।निमिमील नरोत्तमप्रिया हृतचन्द्रा तमसेव कौमुदी ॥
वपुषा करणोज्झितेन सा निपतन्ती पतिम् अप्य् अपातयत् ।ननु तैलनिषेकबिन्दुना सह दीपार्चिर् उपैति मेदिनीम् ॥
समम् एव नराधिपेन सा गुरुसंमोहविलुप्तचेतना ।गुरुसंमोहविलुप्तचेतना नवदीपार्चिर् इव क्षितेस् तलम् ॥
उभयोर् अपि पार्श्ववर्तिनां तुमु लेनार्तरवेण वेजिताः ।विहगाः कमलाकरालयाः समदुःखा इव तत्र चुक्रुशुः ॥
नृपतेर् व्यजनादिभिस् तमो नुनुदे सा तु तथैव संस्थिता ।प्रतिकारविधानम् आयुषः सति शेषे हि फलाय कल्पते ॥
प्रतियोजयितव्यवल्लकीसमवस्थाम् अथ सत्त्वविप्लवात् ।स निनाय नितान्तवत्सलः परिगृह्योचितम् अङ्कम् अङ्गनाम् ॥
स निनाय नितान्तवत्सलः परिवृत्तप्रथमच्छविं क्षणात् ।सलिलोद्धृतपद्मिनीनिभां दयिताम् अङ्कम् उदशुलोचनः ॥
स निनाय नितान्तवत्सलः करणापायविभिन्नवर्णया ।समलक्ष्यत बिभ्रद् आविलां मृगलेखाम् उषसीव चन्द्रमाः ॥
विललाप स बाष्पगद्गदं सहजाम् अप्य् अपहाय धीरताम् ।अभितप्तम् अयो ऽपि मार्दवं भजते कैव कथा शरीरिषु ॥
कुसुमान्य् अपि गात्रसंगमात् प्रभवन्त्य् आयुर् अपोहितुं यदि ।न भविष्यति हन्त साधनं किम् इवानयत् प्रहरिष्यतो विधेः ॥
अथ वा मृदु वस्तु हिंसितुं मृदुनैवारभते प्रजान्तकः ।हिमसेकविपत्तिर् अत्र मे नलिनी पूर्वनिदर्शनं मता ॥
स्रग् इयं यदि जीवितापहा हृदये किं निहिता न हन्ति माम् ।विषम् अप्य् अमृतं क्वचिद् भवेद् अमृतं वा विषम् ईश्वरेच्छया ॥
अथ वा मम भाग्यविप्लवाद् अशनिः कल्पित एष वेधसा ।यद् अनेन तरुर् न पातितस् क्षपिता तद्विटपाश्रितलता ॥
कृतवत्य् असि नावधीरणाम् अपराध्हे ऽपि यदा चिरं मयि ।कथम् एकपदे निरागसं जनम् आभाष्यम् इमं न मन्यसे ॥
ध्रुवम् अस्मि शठः शुचिस्मिते विधितः कैतववत्सलस् तव ।परलोकम् असंनिवृत्तये यद् अनापृच्छ्य गतासि माम् इतः ॥
दयितां यदि तावद् अन्वगाद् विनिवृत्तं किम् इदं तया विना ।सहतां हतजीवितं मम प्रबलाम् आत्मकृतेन वेदनाम् ॥
सुरतश्रमसंभृतो मुखे ध्रियते स्वेदलवोद्गमो ऽपि ते ।अथ चास्तमिता ऽस्य् अहो बत धिग् इमां देहभृताम् असारताम् ॥
सुरतश्रमवारिबिन्दवो न हि तावद् विरमन्ति ते मुखे ।कथम् अस्तमिता ऽस्य् अहो बत धिग् इमाम् देहवताम् असारताम् ॥
मनसापि न विप्रियं मया कृतपूर्वं तव किं जहासि माम् ।ननु शब्दपतिः क्षितेर् अहं त्वयि मे भावनिबन्धना रतिः ॥
कुसुमोत्कचितान् वलीमतश् चलयन् भृङ्गरुचस् तवालकान् ।करभोरु करोति मारुतस् त्वदुपावर्तन्शङ्कि मे मनः ॥
तद् अपोहितुम् अर्हसि प्रिये प्रतिबोधेन विषादम् आषु मे ।ज्वलितेन गुहागतं तमस् तुहिनाद्रेर् इव नतम् ओषधिः ॥
इदम् उच्छ्वसितालकं मुखं विश्रान्तकथं दुनोति माम् ।निशि सुप्तम् इवैकपङ्कजं विरताभ्यन्तरषट्पदस्वनम् ॥
शशिनं पुनर् एति शार्वरी दयिता द्वन्द्वचरं पतत्रिणम् ।इति तौ विर्हान्तरक्षमौ कथम् अत्यन्तगता न मां दहेः ॥
नवपल्लवसंस्तरे ऽपि ते मृदु दूयेत यद् अङ्गम् अर्पितम् ।तद् इदं विषहिष्यते कथं वद वामोरु चिताधिरोहणम् ॥
इयम् अप्रतिबोधशायिनीं रशना त्वां प्रथमा रहःसखी ।गतिविभ्रमसाद नीरवा न शुचा नानुमृतेव लक्ष्य्ते ॥
कलम् अन्यभृतासु भाषितं कलहंसीषु गतं मदालसं ।पृटतीषु विलोलम् ईक्षितं पवनाधूतलतासु विभ्रमः ॥
त्रिदिवोत्सुकयाप्य् अवेक्ष्य मां निहिताः सत्यम् अमी गुणास् त्वया ।विरहे तव मे गुरुव्यथं हृदयं न त्व् अवलम्बितुं क्षमाः ॥
मिथुनं परिकल्पितं त्वया सहकारः फलिनी च नन्व् इमौ ।अविधाय विवाहसत्क्रियाम् अनयोर् गम्यत इव्य् असांप्रतम् ॥
कुसुमं कृतदोहदस् त्वया यद् अशोको ऽयम् उदीरयिष्यति ।अलकाभरणं कथं नु तत् तव नेष्यामि निवापलाल्यताम् ॥
स्मरतेव सशब्दनूपुरं चरणानुग्रहम् अन्यदुर्लभम् ।अमुना कुसुमाश्रुवर्षिणा त्वम् अशोकेन सुगात्रि शोच्यसे ॥
तव निःश्वसितानुकारिभिर् बकुलैर् अर्धचितां समं मया ।असमाप्य विलासमेखलां किम् इदं किंनरकण्ठि सुप्यते ॥
समदुःखसुखः सखीजनः प्रतिपच्चन्द्रनिभो ऽयम् आत्मजः ।अहम् एकरसस् तथापि ते व्यवसायः प्रतिपत्तिनिष्ठुरः ॥
धृतिर् अस्तमिता रतिश् च्युता विरतं गेयम् ऋतुर् निरुत्सवः ।गतम् आभरणप्रयोजनं परिशून्यं शयनीयम् अद्य मे ॥
गृहिणी सचिवः सखी मिथः प्रियशिष्या ललिते कलाविधौ ।करुणाविमुखेन मृत्युना हरता त्वां वद किं न मे हृतम् ॥
मदिराक्षि मदाननार्पितं मधु पीत्वा रसवत् कथं नु मे ।अनुपास्यसि बाष्पदूषितं परलोकोपनतं जलाञ्जलिम् ॥
विभवे ऽपि सति त्वया विना सुखम् एतावद् अजस्य गण्यताम् ।अहृतस्य विलोभनान्तरैर् मम सर्वे विषयास् तदाश्रयाः ॥
विलपन्न् इति कोसलाधिपः करुणार्थग्रथितं प्रियां प्रति ।अकरोत् पृथिवीरुहान् अपि स्रुतशाखारसभाष्पदुर्दिनान् ॥
अथ तस्य कथंचिद् अङ्कतः स्वजनस् ताम् अपनीय सुन्दरीं ।विससर्ज कृतान्त्यमण्डनाम् अनलाय्ऽ; आगुरुचन्दनदिहसे ॥
प्रमदाम् अनु संस्थितः शुचा नृपतिः सन्न् इति वाच्यदर्शनात् ।न चकार शरीरम् अग्निसात् सह देव्या न तु जीविताशया ॥
अथ तेन दशाहतः परे गुणशेषां उपदिष्य गेहिनीम् ।विदुषा विधयो महर्द्धयः पुर एवोपवने समापिताः ॥
स विवेश पुरीं तया विना क्षणदापायशशाङ्कदर्शनः ।परिवाहम् इवावलोकयन् स्वशुचः पौरवधूमुखाश्रुषु ॥
अथ तं सवनाय दिषितः प्रणिधानाद् गुरुर् आश्रमस्थितः ।अभिषङ्गजडं विजज्ञिवान् इति शिष्येण किलान्वबोधयत् ॥
असमाप्तविधिर् यतो मुनिस् तव विद्वान् अपि तापकारणम् ।न भवन्तम् उपस्थितः स्वयं प्रकृतौ स्थापयितुं कृतस्थितिः ॥
मयि तस्य सुवृत्त वर्तते लघुसंदेशपदा सरस्वती ।शृणु विश्रुतसत्त्वसार तां हृदि चैनाम् उपधातुम् अर्हसि ॥
पुरुषस्य पदेष्व् अजन्मनः समतीतं च भवच् च भावि च ।स हि निष्प्रतिघेन चक्षुषा त्रितयं ज्ञानमयेन पश्यति ॥
चरतः किल दुश्चरं तपस् तृणबिन्दोः परिशङ्कितः पुरा ।प्रजिघाय समाधिबेदिनीं हरिर् अस्मै हरिणीं सुराङ्गनाम् ॥
स तपःप्रतिबन्धमन्युना प्रमुखाविष्कृतचारुविभ्रमाम् ।अशपद् भव मानुषीति तां शमवेलाप्रलयोर्मिणा मुनिः ॥
भगवन् परवान् अयं जनः प्रतिकूलाचरितं क्षमस्व मे ।इति चोपनतां क्षितिपृशं विवशा शापनिवृत्तिकारणम् ॥
क्रथकैशिकवंशसंभवा तव भूत्वा महिषी चिराय सा ।उपलब्धवती दिवश् च्युतं विवशा शापनिवृत्तिकारणम् ॥
तद् अलं तदपायचिन्तया विपद् उत्पत्तिमताम् उपस्थिता ।वसुधेयम् अवेक्ष्यतां त्वया वसुमत्या हि नृपाः कलत्रिणः ॥
उदये मदवाच्यम् उज्झता श्रुतम् आविष्कृतम् आत्मवत्तया ।मनसस् तद् उपस्थिते ज्वरे पुनर् अक्लीबतया प्रकाश्यतां ॥
रुदता कुत एव सा पुनर् भवता नानुमृतापि लभ्यते ।परलोकजुषां स्वकर्मभिर् गतयो भिन्नपथा हि देहिनाम् ॥
रुदितेन न सा निवर्तते नृप तत् तावद् अन्र्थकं तव ।न भवान् अनुसंस्थितो ऽपि तां लभते कर्मवशा हि देहिनः ॥
अपशोकमनाः कुटुम्बिनीम् अनुगृह्णीष्व निवापदत्तिभिः ।स्वजनाश्रु किलात्रिसंततं दहति प्रेतम् इति प्रचक्षते ॥
मरणं प्रकृतिः शरीरिणां विकृतिर् जीवितम् उच्यते बुधैः ।क्षणम् अप्य् अवतिष्ठते श्वसन् यदि जन्तुर् ननु लाभवान् असौ ॥
अवगच्छति मूढचेतनः प्रियनाशं हृदि शल्यम् अर्पितम् ।स्थिरधीस् तु तद् एव मन्यते कुशलद्वारतया समुद्धृतम् ॥
अवगच्छति मूढचेतनः श्रुत धृतसंयोगविपर्ययौ यदा ।विरहः किम् इवानुतापयेद् वद बाह्यैर् विषयैर् विपश्चितम् ॥
न पृथग्जनवच् छुचो वशं वशिनाम् उत्तम गन्तुम् अर्हसि ।द्रुमसानुमतां किम् अन्तरं यदि वायौ द्वितये ऽपि ते चलाः ॥
स तथेति विनेतुर् उदारमतेः प्रतिगृह्य वचो विससर्ज मुनिम् ।तद् अलब्धपदं हृदि शोकघने प्रतियातम् इवान्तिकम् अस्य गुरोः ॥
तेनाष्टौ परिगमिताः समाः कथंचिद् बालत्वाद् अवितथसूनृतेन सूनोः ।सादृश्यप्रतिकृतिदर्शनैः प्रियायाः स्वप्नेषु क्षणिकसमागम्तोसवैश् च ॥
तस्य प्रसह्य हृदयं किल शोकशङ्कुः प्लक्षप्ररोह इव सौधतलं बिभेद ।प्राणान्तहेतुम् अपि तं भिषजाम् असाध्यं लाभं प्रियानुगमने त्वरया स मेने ॥
सम्यग्विनीतम् अथ वर्महरं कुमारम् आदिश्य रक्षणविधौ विधिवत् प्रजानाम् ।रोगोपसृष्टतनुदुर्वसतिं मुमुक्षुः प्रायोपवेशनमतिर् नृपतिर् बभूव ॥
तीर्थे तोयव्यतिकरभवे जह्नुकन्यासर्य्वोर् देहत्यागाद् अमरगणनालेख्यम् आसाद्य सद्यः ।पूर्वाकाराधिकतररुचा संगतः कान्तयासौ लीलागारेष्व् अरमत पुनर् नन्दनाभ्यन्तरेषु ॥
पितुर् अनन्तरम् उत्तर्कोसलान् समधिगम्य समाधिजितेन्द्रियः ।दशरथः प्रशशास महारथो यमवताम् अवतां च धुरि स्थितः ॥
अधिगतं विधिवद् यद् अपालयत् प्रकृतिमण्डलम् आत्मकुलोचितम् ।अभवद् अस्य ततो गुणवत्तरं सनगरं नगरन्ध्रकरौजसः ॥
उभयम् एव वदन्ति मनीषिणः समयवर्षितया कृतकर्मणाम् ।वलनिषूदनम् अर्थ्पतिं च तं श्रमनुदं मनुदण्डहरान्वयम् ॥
जनपदे न गदः पदम् आदधाव् अभिभवः कुत एव सपत्नजः ।क्षितिर् अभूत् फलवत्य् अजनन्दने शमरते ऽमरतेजसि पार्थिवे ॥
दशदिगन्तजिता रघुणा यथा श्रियम् अपुष्यद् अजेन ततः परम् ।तम् अधिगम्य तथैव पुनर् बभौ न न मही ऽनम् अहीनपराक्रमम् ॥
समतया वसुवृटिविसर्जनैर् नियमनाद् असतां च नराधिपः ।अनुययौ यमपुण्यजनेश्वरौ सवरुणाव् अरुणाग्रसरं रुचा ॥
न मृगयाभिरतिर् न दुरोदरं न च शशिप्रतिमाभरणं मधु ।तम् उदयाय न वा नवयौवना प्रियतमा यतमानम् अपाहरा ॥
न कृपणा प्रभवत्य् अपि वासवे न वितथा परिहासकथास्व् अपि ।न च सपत्नजनेष्व् अपि तेन वाग् अपरुषा परुषाक्षरम् ईरिता ॥
उदयम् अस्तमयं च रघूद्वहाद् उभयम् आनशिरे वसुधाधिपाः ।स हि निदेशम् अलङ्घयताम् अभूत् सुहृद् अयोहृदयः प्रतिगर्जताम् ॥
अजयद् एकरथेन स मेदिनीम् उदधिनेमिम् अधिज्यशरासनः ।जयम् अघोषयद् अस्य तु केवलं गजवती जवतीरहया चमूः ॥
जघननिर्विषयीकृतमेखलान् अनुचिताश्रुविलुप्तविशेषकान् ।स रिपुदारगणान् अकरोद् बलाद् अनलकान् अलकाधिपविक्रमः ॥
अवनिम् एकरथेन वरूथिना जितवतः किल तस्य धनुर्भृतः ।विजयदुन्दुभितां ययुर् अर्णवा घनरवा नरवाहनसंपदः ॥
शमितपक्षबलः शितकोटिना शिखरिणां कुलिशेन पुरंदरः ।स सारवृष्टिमुचा धनुषा द्विषां स्वनवता नवतामरसाननः ॥
स्फुरितकोटिसहस्रमरीचिना समचिनोत् कुलिशेन हरिर् यशः ।स धनुषा युधि सायकवर्षिणा स्वनवता नवतामरसाननः ॥
चरणयोर् नखरागसमृद्धिभिर् मुकुटरत्नमरीचिभिर् अस्पृशन् ।स धनुषा युधि सायकवर्षिणा शतमखं तम् अखण्डितपौरुषम् ॥
निववृते स महार्णवरोधसः सचिवकारितबालसुताञ्जलीन् ।समनुकम्प्य सपत्नपरिग्रहान् अनलकान् अलकानवमां पुरीम् ॥
उपगतो ऽपि च मण्डलनाभिताम् अनुदितान्यसितातपवारणः ।अजितम् अस्ति नृपास्पदम् इत्य् अभूद् अनलसो ऽनलसोमसमद्युतिः ॥
क्रतुषु तेन विसर्जितमौलिना भुजसमाहृतदिग्वसुना कृताः ।कनकयूपसमुच्छ्रयशोभिनो वितमसा तमसारस्यूतटाः ॥
अजिनदण्डभृतं कुशमेखलां यतगिरं मृगशृङ्गपरिग्रहाम् ।अधिवसंस् तनुम् अध्वरदीक्षिताम् असम्भासम् अभासयद् ईश्वरः ॥
अवभृतप्रयतो नियतेन्द्रियः सुरसमाजसमाक्रमणोचितः ।नमयति स्म स केवलम् उन्नतं वनमुचे नमुचेर् अरये शिरः ॥
तम् अपहाय ककुत्स्थकुलोद्भवं पुरुषम् आत्मभुवं च पतिव्रता ।नृपतिम् अन्यम् असेवत देवता सकमला कम् अलाघवम् अर्थिषु ॥
स किल संयुगमूर्ध्नि सहायतां मघवतः प्रतिपद्य महारथः ।स्वभुजवीर्यम् अगापयद् उच्छ्रितं सुरवधूर् अवधूतभयाः शरैः ॥
असकृद् एकरथेन तरस्विना हरिहयाग्रसरेण धनुर्भृता ।दिनकराभिमुखा रणरेणवो रुरुधिरे रुधिरेण सुरद्विषाम् ॥
तम् अलभन्त पतिं पतिदेवताः शिखरिणां इव सागरम् आपगाः ।मगधकोसलकेकयशसिनां दुहितरो ऽहितरोपितमार्गणम् ॥
प्रियतमाभिर् असौ तिऋभिर् बभौ तिसृभिर् एव भुवं सह शक्तिभिः ।उपगतो विनिनीषुर् इव प्रजा हरिहयो ऽरिहयोगविचक्षणः ॥
अथ समाववृते कुसुमैर् नवैस् तम् इव सेवितुम् एकनराधिपम् ।यमकुबेर्जलेश्वरवज्रिणां समधुरं मधुर् अञ्चितविक्रमम् ॥
जिगमिषुर् धनदाध्युषितां दिशं रथयुजा परिवर्तितवाहनः ।दिनमुखानि रविर् हिमनिर्ग्रहैर् विमलयन् मलयं नगम् अत्यजत् ॥
हिमविवर्णितचन्दनपल्लवं विरहयन् मलयाद्रिम् उदङ्मुखः ।विहगयोः कृपयेव शनैर् ययौ रविर् अहर्विरहध्रुवभेदयोः ॥
कुसुमजन्म ततो नवपल्लवास् तदनु षट्पदकोकिलकूजितम् ।इति यथाक्रमम् आविरभून् मधुर् द्रुमवतीम् अवतीर्य वनस्थलीम् ॥
सुरभिसंगमजं वनमालया नवपलाशम् अधार्यत भङ्गुरम् ।रमणदत्तम् इवार्द्रनखक्षतं प्रमदया मदयापितलज्जया ॥
उपहितं शिशिरापगमश्रिया मुकुलजालम् अशोभत किंशुके ।प्रणयिनीव नखक्षतमण्डनं प्रमदया मदयापितलज्जया ॥
परभृता मदनक्षतचेतसां प्रियसखी लघुवाग् इव योषिताम् ।प्रियतमान् अकरोत् कलहान्तरे मृदुरवा दुरवापसमागमान् ॥
व्रणगुरुप्रमदाधरदुःसहं जघननिर्विषयीकृतमेखलम् ।न खलु तावद् अशेषम् अपोहितुं रविर् अलं विरलं कृतवान् हिमम् ॥
विशदचन्द्रकरं सुखमारुतं कुसुमितद्रुमम् उन्मदकोकिलम् ।तद् उपभोगरसं हिमवर्षिणः परम् ऋतोर् विरलं कृतवान् हिमम् ॥
अभिनयान् परिचेतुम् इवोद्यता मलयमारुतकम्पितपल्लवा ।अमदयत् सहकारलता मनः सकलिका कलिकामजिताम् अपि ॥
नयगुणोपचिताम् इव भूपतेः सदुपकारफलां श्रियम् अर्थिनः ।अभिययुः सरसो मधुसंभृतां कमलिनीम् अलिनीरपत्रिणः ॥
दशनचन्द्रिकया व्यभासितं हसितम् आसवगन्धि मधोर् इव ।बकुलपुष्पम् असेव्यत षट्पदैः शुचिरसं चिरसंचितम् ईप्सुभिः ॥
कुसुमम् एव न केवलम् आर्तवं नवम् अशोकतरोः स्मरदीपनम् ।किसलयप्रसवो ऽपि विलासिनां मदयिता दयिताश्रवणार्पितः ॥
विरचिता मधुनोपवन्श्रियाम् अभिनवा इव पत्त्रविशेषकाः ।मधुलिहां मधुदानविशारदाः कुरबका रवकारणतां ययुः ॥
सुवदनावदनासवसंभृतस् तदनुवादिगुणः कुसुमोद्गमः ।मधुकरैर् अकरोन् मधुलोलुपैर् बकुलम् आकुलम् आयतपङ्क्तिभिः ॥
सुवदनावदनासवसंभृतस् तदनुवादिगुणः कुसुमोद्गमः ।इति दयात इवाभवद् आयता न रजनी रजनीशवती मधौ ॥
प्रथमम् अन्यभृताभिर् उदीरिताः प्रविरला इव मुग्धवधूकथाः ।सुरभिगन्धिषु शुश्रुविरे गिरः कुसुमितासु मिता वनराजिषु ॥
श्रुतिसुखभ्रमरस्वनगीतयः कुसुमकोमलदन्तरुचो बभुः ।उपवनान्तलताः पवनाहतैः किसलयैः सलयैर् इव पाणिभिः ॥
ललितविभ्रमबन्धविचक्षणं सुरभिगन्धपराजितकेसरम् ।पतिषु निर्विविशुर् मधुम् अङ्गनाः स्मरसखं रसखण्डनवर्जितम् ॥
तिलकमस्तकहर्म्यकृतास्पदैः कुसुममध्वनुषङ्गसुगन्धिभिः ।कलम् अगीयत भृङ्गविलासिनां स्मरयुतैर् अयुतैर् अबलासखैः ॥
शुशुभिरे स्मितचारुतराननाः स्त्रिय इव श्लथशिञ्जितमेखलाः ।विकचतामरसा गृहदीर्घिका मदकलोदकलोलविहंगमाः ॥
लघयति स्म न पत्यपराधजं न सहकारतरुस् तरुणीधृतम् ।कुसुमितो नमितो ऽलिभिर् उन्मदैः स्मरसमाधिसमाधिकरोषितम् ॥
उपययौ तनुतां मधुखण्डिता हिमकरोदयपाण्डुमुखच्छविः ।सदृशम् इष्टसमागमनिर्वृतिं वनितया ऽनितया रजनीवधूः ॥
अपतुषारतया विशदप्रभैः सुरतराग परिश्रमनोदिभिः ।कुसुमचापम् अतेजयद् अंशुभिर् हिमकरो मकरोजितकेतनम् ॥
हुतहुताशनदीप्ति वन्श्रियः प्रतिनिधिः कनकाभरणस्य यत् ।युवतयः कुसुमं दधुर् आहितं तद् (?) अलके दलकेसरपेशलम् ॥
अलिभिर् अञ्जनबिन्दुमओहरैः कुसुमपङ्क्तिनिपातिभिर् अङ्कितः ।न खलु शोबहयित् स्म वनस्थलीं न तिलकस् तिलकः प्रमदाम् इव ॥
अमदयन् मद्घुगन्धसनाथया किसलयाधरसंगतया मनः ।कुसुमसंभ्ट्तया नवमल्लिका स्मितरुचा तरुचारुविलासिनी ॥
अनलसान्यभृता ऽनलसान् मनः कमलधूलिभृता मरुतेरिता ।कुसुमभारनताध्वगयोषिताम् असमशोकम् अशोकलता ऽकरोत् ॥
अरुणरागनिषेधिभिर् अंशुकैः श्रवणलब्धपदैश् च यवाङ्कुरैः ।परभृताविरुतैश् च विलासिनः स्मरबलैर् अबलैकरसाः कृताः ॥
उपचितावयवा शुचिभिः कणैर् अलिकदम्बकयोगम् उपेयुषी ।सदृशकान्तिर् अलक्ष्यत मञ्जरी तिलकजा ऽलकजालकमौक्तिकैः ॥
ध्वजपटं मदनस्य धनुर्भृतश् छविकरं मुखचूर्णम् ऋतुश्रियः ।कुसुमकेसररेणुम् अलिव्रजाः सपवनोपवनोत्थितम् अन्वयुः ॥
अनुभवन् नवदोलम् ऋतूत्सवं पटुर् पै प्रियकण्ठजिगृक्षया ।अनयद् आसनरज्जुपरिग्रहे भुजलतां जडताम् अबलाजनः ॥
त्यजत मानम् अलं बत बिग्रहैर् न पुनर् एति गतं चतुरं वयः ।परभृताभिर् इतीव निवेदिते स्मरमते रमते स्म वधूजनः ॥
अथ यथासुखम् आर्तवम् उत्सवं समनुभूय विलासवतीसखः ।नरपतिश् चकमे मृगयारतिं स मधुमन्मधुमन्मथसंनिभः ॥
परिचयं चलक्ष्यनिपातने भयरुषोश् च तदिङ्गितबोधनम् ।श्रमजयात् प्रगुणां च करोत्य् असौ तनुम् अतो ऽनुमतः सचिवैर् ययौ ॥
मृगवनोपगमक्षमवेषभृद् विपुलकण्ठनिषक्तशरासनः ।गगनम् अश्वखुरोद्धुत रेणुभिर् नृसविता सवितानम् इवाकरोत् ॥
ग्रथितमौलिर् असौ वनमालया तरु पलाशसवर्णतनुच्छदः ।तुरगवल्गनचण्चलकुण्डलो विरुरुचे रुरुचेष्टितभूमिषु ॥
तनुलताविनिवेशितविग्रहा भ्रमरसंक्रमितेक्षणवृत्तयः ।ददृषुर् अध्वनि तं वनदेवताः सुनयनं नयनन्दितकोसलम् ॥
श्वगण्वागुरिकैः प्रथमास्थितं व्यपगतानलदस्यु विवेश सः ।स्थिरतुरंगमभूमि निपानवन् मृगवयोगवयोपचितं वनम् ॥
अथ नभस्य इव त्रिदशायुधं कनकपिङ्गतडिद्गुणसंयुतम् ।धनुर् रधिज्यम् अनाधिर् उपाददे नरवरो रवरोषितकेसरी ॥
तस्य स्तनप्रणयिभिर् मुहुर् एणशावैर् व्याहन्यमानहरिणीगमनं पुरस्तात् ।आविर्बभूव कुशगर्भमुखं मृगाणां यूथं तदग्रसरगर्वितकृष्नसारम् ॥
तत् प्रार्थितं जवन्वाजिगतेन राज्ञा तूणीमुखोद्धृतशरेण विशीर्णपङ्क्ति ।श्यामीचकार वनम् आकुलदृश्टिपातैर् वतेरितोत्पलदलप्रकरैर् इवाम्भः ॥
लक्ष्यीकृतस्य हरिणस्य हरिप्रभावः प्रेक्ष्य स्थितां सहचरीं व्यवधाय देहम् ।आकर्णकृष्टम् अपि कामितया स धन्वी बाणं कृपामृधुमनाः प्रतिसंजहार ॥
तस्यापरेष्व् अपि मृगेषु शरान् मुमुक्षोः कर्णान्तम् एत्य बिभिदे निबिडो ऽपि मुष्टिः ।त्रासातिमात्रचटुलैः स्मरयत्सु नेत्रैः प्रौढप्रियानयनविभ्रमचेष्टितानि ॥
उत्तस्थुषः शिशिरपल्वलपङ्कमध्यान् मुस्ताप्ररोहकवलावयवानुकीर्णम् ।जग्राह स द्रुतवराहकुलस्य मार्गं सुव्यक्तम् आर्द्रपदपङ्क्तिभिर् आयताभिः ॥
तं वाहनाद् अवनतोत्तरकायम् ईषद् विध्यन्तम् उद्धतसटाः प्रतिहन्तुम् ईषुः ।नात्मानम् अस्य विविदुः सहसा वराहा वृकेषु विद्धम् इषुभिर् जघनाश्रयेषु ॥
तेनाभिघातरभसस्य विकृष्य पत्त्री वन्यस्य नेत्रविवरे महिषस्य मुक्तः ।निर्भिद्य विग्रहम् अशोणितलिप्तपुङ्खस् तं पातयां प्रथमम् आस पपात पश्चात् ॥
प्रायो विषाणपरिमोषलघूत्तमाङ्गान् खड्गांश् चकार नृपतिर् निशितैः क्षुरप्रैः ।शृण्गं स दृप्तविनयाधिकृतः परेषाम् अभ्युच्छ्रितं न ममृषे न तु दीर्घम् आयुः ॥
व्याघ्रान् अभीर् अभिमुखोपतितान् गुहाभ्यः फुल्लासनाग्रविटपान् इव वायुरुग्णान् ।शिक्षाविशेषलघुहस्ततया निमेषात् तूणीचकार शरपूरितवक्त्ररन्ध्रान् ॥
निर्घातोग्रैः कुञ्जलीनाञ् जिघांसुर् ज्यानिर्घोषैः क्षोभयाम् आस सिंहान् ।नूनं तेषाम् अभ्यसूयापरो ऽभूद् वीर्योदग्रे राजशब्दे मृगेषु ॥
तान् हत्वा गजकुलबद्धतीव्रवैरान् काकुत्स्थः कुटिलनखाग्रलग्नमुक्तान् ।आत्मानं रणकृतकर्मणां गजानाम् आनृण्यं गतम् इव मार्गणैर् अमंस्त ॥
तान् हत्वा गजकुलबद्धतीव्रवैरान् काकुत्स्थः कुटिलनखाग्रलग्नमुक्तान् ।आत्मानं रणकृतकर्मणां गजानाम् आनृण्यं गतम् इव मार्गणैर् अमंस्त ॥
चमरान् परितः प्रवर्तिताश्वः क्वचिद् आकर्णविकृष्टभल्लवर्षी ।नृपतीन् इव तान् वियोज्य सद्यः सितवालव्यजनैर् जगाम शान्तिम् ॥
अपि तुरगसमीपाद् उत्पतन्तं मयूरं न स रुचिरकलापं बाणलक्ष्यी चकार ।सपदि गतमनस्कश् चित्रमाल्यानुकीर्णे रतिविगलितबन्धे केशपाशे प्रियायाः ॥
तस्य कर्कशविहार्संभवं स्वेदम् आननविलग्नजालकम् ।आचचाम सतुषारशीकरो भिन्नपल्लवपुटो वनानिलः ॥
इति विस्मृतान्यकरणीयम् आत्मनः सचिवावलम्बितधुरं नराधिपम् ।परिवृद्धरागम् अनुभन्धसेवया मृगया जहार चतुरेव कामिनी ॥
स ललितकुसुमप्रवालशय्यां ज्वलितमहौषधिदीपिकासनाथाम् ।नरपतिर् अतिवाहयां बभूव क्वचिद् असमेतपरिच्छदस् त्रियामाम् ॥
उषसि स गजयूथकर्णतालैः पटुपटधवनिभिर् विनीतनिद्रः ।अरमत मधुराणि तत्र शृण्वन् विहगविकूजितबन्दिमङ्गलानि ॥
अथ जातु रुरोर् गृहीतवर्त्मा विपिने पार्श्वचरैर् अलक्ष्यमाणः ।श्रमफेनमुचा तपस्विगाढां तमसां प्राप नदीं तुरंगमेण ॥
कुम्भपूरणभवः पटुर् उच्चैर् उच्चचार नन्दो ऽम्भसि तस्याः ।तत्र स द्विरदबृंहितशङ्की शब्दपातिनम् इषुं विससर्ज ॥
नृपतेः प्रतिषिद्धम् एव तत् कृतवान् पङ्क्तिरथो विलङ्घ्य यत् ।अपथे पदम् अर्पयन्ति हि श्रुतवन्तो ऽपि रजोनिमीलिताः ॥
हा तातेति क्रन्दितम् आकर्ण्य विषण्णस् तस्यान्विष्यन् वेतसगूढं प्रभवं सः ।शल्यप्रोतं प्रेक्ष्य सकुम्भं मुनिपुत्रं तापाद् अन्तःशल्य इवासीत् क्शितिपो ऽपि ॥
तेनावतीर्य तुरगात् प्रथितान्ग्वयेन पृष्टान्वयः स जलकुम्भनिषण्णदेहः ।तस्मै द्विजेतरतपस्विसुतं स्खलद्भिर् आत्मानम् अक्षरपदैः कथयां बभूव ॥
तच्चोदितः च तम् अनुद्ध्रृतशल्यम् एव पित्रोः सकाशम् अवसन्नदृशोर् निनाय ।ताभ्यां तथागतम् उपेत्य तम् एकपुत्रम् अज्ञानतः स्वचरितं नृपतिः शशंस ॥
तौ दंपती बहु विलप्य शिशोः प्रहर्त्रा शल्यं निखातम् उदहारयताम् उरस्तः ।सो ऽभूत् परासुर् अथ भूमिपतिं शशाप हस्तार्पितैर् नयन्वारिभिर् एव वृद्धः ॥
दिष्टान्तम् आप्स्यति भवान् अपि पुत्रशोकाद् अन्ते वयस्य् अहम् इवेति तम् उक्तवन्तम् ।आक्रान्तपूर्वम् इव मुक्तविषं भुजंगं प्रोवाच कोसलपतिः प्रथमापराद्धः ॥
शापो ऽप्य् अदृष्टतनयाननपद्मशोभे सानुग्रहो भगवता मयि पातितो ऽयम् ।कृष्यां दहन्न् अपि खलु क्षितिम् इन्धनेद्धो बीजप्ररोहजननीं ज्वलनः करोति ॥
इत्थं गते गतघृणः किम् अयं विधत्तां वध्यस् तवेत्य् अभितिते वसुधाधिपेन ।एधान् हुताशनवतः स मुनिर् ययाचे पुत्रं परासुम् अनुगन्तुमनाः सदारः ॥
प्रातानुगः सपदि शासनम् अस्य राजा संपाद्य पातकविलुप्तधृतिर् निवृत्तः ।अन्तर्निविष्टपदम् आत्मविनाशहेतुं शापं दधज् ज्वलनम् और्वम् इवाम्बुराशिः ॥
तदर्थम् अर्थज्ञगते गतत्रपः किम् एष ते वध्यजनो ऽनुसिष्ठतु ।स वह्निसंस्कारम् अयाचतात्मनः सदारसूनोर् विदधे च तन् नृपः ॥
समेयिवान् रघुवृषभः स्वसैनिकैः स्वमन्दिरं शिथिलधृतिर् निवर्तितः ।मनोगतं गुरुं ऋषिशापम् उद्वहन् क्षयानलं जलधिर् इवान्तकास्पदम् ॥
पृथिवीं शासतस् तस्य पाकशासनतेजसः ।किंचिदूनम् अनूनर्द्धेः शरदाम् अयुतं ययौ ॥
न चोपलेभे पूर्वेषाम् ऋणनिर्मोक्षसाधनम् ।सुताभिधानं स ज्योतिः शरदाम् अयुतं ययौ ॥
मनोर् वंशश् चिरं तस्मिन्न् अनभिव्यक्तसंततिः ।निमज्ज्य पुनर् उत्थास्यन् नदः शोण इवाभवत् ॥
अतिष्ठत् प्रत्ययापेक्षसंततिः स चिरं नृपः ।प्राङ् मन्थाद् अनभिव्यक्तरत्नोत्पत्तिर् इवार्णवः ॥
ऋष्यशृङ्गादयस् तस्य सन्तः संतानकाङ्क्षिणः ।आरेभिरे जितात्मानः पुत्रीयाम् इष्टिम् ऋत्विजः ॥
तस्मिन्न् अवसरे देवाः पौलस्त्योपप्लुता हरिम् ।अभिजग्मुर् निदाघार्ताश् छायावृक्षम् इवाध्वगाः ॥
ते च प्रापुर् उदन्वतं बुबुधे चादिपूरुषः ।अव्याक्षेपो भविष्यन्त्याः कार्यसिद्धेर् हि लक्षणम् ॥
भोगिभोगादनासीनं ददृशुस् तं दिवौकसः ।तत्फणामण्डलोदर्चिर्मणिद्योतितविग्रहम् ॥
श्रियः पद्मनिषण्णायाः क्षौमान्तरितमेखले ।अङ्के निक्षिप्तचरणम् आस्तीर्णकरपल्लवे ॥
प्रबुद्धपुण्डरीकाक्षं बालातपनिभांशुकम् ।दिवसं शारदम् इव प्रारम्भसुखदर्शनम् ॥
प्रभानुलिप्तश्रीवत्सं लक्ष्मीविभ्रमदर्पणम् ।कौत्सुभाख्यम् अपां सारं बिभ्राणं बृहतोरसा ॥
बाहुभिर् विटपाकारैर् दिव्याभरणभूषितैः ।आविर्भूतम् अपां मध्ये पारिजातम् इवापरम् ॥
दैत्यस्त्रीगण्डलेखानां मदरागविलोपिभिः ।हेतिभिश् चेतनावद्भिर् उदीरितजयस्वनम् ॥
मुक्तशेषविरोधेन कुलिशव्रणलक्ष्मणा ।उपस्थितं प्राञ्जलिना विनीतेन गरुत्मता ॥
योगनिद्रान्तविशदैः पावनैर् अवलोकनैः ।भृग्वादीन् अनुगृह्णन्तं सौख शायनिकान् ऋषीन् ॥
प्रणिपत्य सुरास् तस्मै शमयित्रे सुरद्विषाम् ।अथैनं तुष्टुवुः स्तुत्यम् अवाङ्मनसगोचरम् ॥
नमो विश्वसृजे पूर्वं विश्वं तदनु बिभ्रते ।अथ विश्वस्य संहर्त्रे तुभ्यं त्रेधास्थितात्मने ॥
रसान्तराण्य् एकरसं यथा दिव्यं पयो ऽश्नुते ।देशे देशे गुणेष्व् एवम् अवस्थास् त्वम् अविक्रियः ॥
अमेयो मितलोकस् त्वम् अनर्थी प्रार्थनावहः ।अजितो जिष्णुर् अत्यन्तम् अव्यक्तो व्यक्तकारणम् ॥
एकः कारणतस् तां ताम् अवस्थां प्रतिपद्यसे ।नानात्वं रागसंयोगात् स्फटिकस्य्ऽएव ते स्मृतम् ॥
हृदयस्थम् अनासन्नम् अकामं त्वां तपस्विनम् ।दयालुम् अनघस्पृष्टं पुराणम् अजरं विदुः ॥
सर्वज्ञस् त्वम् अविज्ञातः सर्वयोनिस् त्वम् आत्मभूः ।सर्वप्रभुर् अनीशस् त्वम् एकस् त्वं सर्वरूपभाक् ॥
सप्तसामोपगीतं त्वां सप्तार्णवजलेशयम् ।सप्तार्चिर्मुखम् आचख्युः सप्तलोकैकसंश्रयम् ॥
चतुर्वर्गफलं ज्ञानं कालावस्था चतुर्युगा ।चतुर्वर्णमयो लोकस् त्वत्तः सर्वं चतुर्मुखात् ॥
अभ्यासनिगृहीतेन मनसा हृदयाश्रयम् ।ज्योतिर्मयं विचिन्वन्ति योगिनस् त्वां विमुक्तये ॥
अजस्य गृह्णतो जन्म निरीहस्य हतद्विषः ।स्वपतो जागरूकस्य याथात्म्यं वेद कस् तव ॥
शब्दादीन् विषयान् भोक्तुं चरितुं दुश्चरं तपः ।पर्याप्तो ऽसि प्रजाः पातुम् औदासीन्येन वर्तितुम् ॥
बहुधाप्य् आगमैर् भिन्नाः पन्थानः सिद्धिहेतवः ।त्वय्य् एव निपतन्त्य् ओघा जाह्नवीया इवार्णवे ॥
त्वय्य् आवेशितचित्तानां त्वत्समर्पितकर्मणाम् ।गतिस् त्वं वीतरागाणाम् अभूयःसंनिवृत्तये ॥
प्रत्यक्षो ऽप्य् अपरिच्छेद्यो मह्यादिर् महिमा तव ।आप्तवागनुमानाभ्यां साध्यं त्वां प्रति का कथा ॥
केवलं स्मरणेनैव पुनासि पुरुषं यतः ।अनेन वृत्तयः शेषा निवेदितफलास् त्वयि ॥
उदधेर् इव रत्नानि तेजांसीव विवस्वतः ।स्तुतिभ्यो व्यतिरिच्यन्ते दूरेण चरितानि ते ॥
अनवाप्तम् अवाप्तव्यं न ते किंचन विद्यते ।लोकानुग्रह एवैको हेतुस् ते जन्मकरमणोः ॥
महिमानं यद् उत्कीर्त्य तव संह्रियते वचः ।श्रमेण तद् अशक्त्या वा न गुणानाम् इयत्तया ॥
इति प्रसादयाम् आसुस् तव संह्रियते वचः ।भूतार्थव्याहृतिः सा हि न स्तुतिः परमेष्ठिनः ॥
तस्मै कुशलसंप्रश्नव्यञ्जितप्रीतये सुराः ।भयम् अप्रलयोद्वेलाद् आचख्युर् नैरृतोदधेः ॥
अथ वेलासमासन्नशैलरन्ध्रानुनादिना ।स्वरेणोवाच भगवान् परिभूतार्णवध्वनिः ॥
पुराणस्य कवेस् तस्य वर्णस्थानसमीरिता ।बभूव कृतसंस्कारा चरितार्थैव भारती ॥
बभौ स दशनज्योत्स्ना सा विभोर् वदनोद्गता ।निर्यातशेषा चरणाद् गङ्गेवोर्ध्वप्रवर्तिनी ॥
जाने वो रक्षसाक्रान्ताव् अनुभावपराक्रमौ ।अङ्गिनां तमसेवोभौ गुणौ प्रथ्ममध्यमौ ॥
विदितं तप्यमानं च तेन मे भुवन्त्रयम् ।अकामोपनतेनेव साधोर् हृदयम् एनसा ॥
कार्येषु चैककार्यत्वाद् अभ्यर्थ्यो ऽस्मि न वज्रिणा ।स्वयम् एव हि वातो ऽग्नेः सारथ्यं प्रतिपद्यते ॥
स्वासिधारापरिहृतः कामं चक्रस्य तेन मे ।स्थापितो दशमो मूर्धा लव्यांश इव रक्षसा ॥
स्रष्टुर् वरातिसर्गात् तु मया तस्य दुरात्मनः ।अत्यारूढं रिपोः सोढं चन्दनेव भोगिनः ॥
धातारं तपसा प्रीतं ययाचे स हि राक्षसः ।दैवात् सर्गाद् अवध्यत्वं मर्त्येष्व् आस्थापराङ्मुखः ॥
सो ऽहं दाशरथिर् भूत्वा रणभूमेर् बलिक्षमम् ।करिष्यामि शरैस् तीक्ष्णैस् तच्छिरःकमलोच्चयम् ॥
अचिराद् वज्वभिर् भागं कल्पितं विधिवत् पुनः ।मायाविभिर् अनालीढम् आदास्यध्वे मिशाचरैः ॥
वैमानिकाः पुण्यकृतस् त्यजन्तु मरुतां पथि ।पुष्पकालोकसंक्षोभं मेघावरणतत्पराः ॥
मोष्यध्वे स्वर्गबन्दीनां वेणीबन्धान् अदूषितान् ।शापयन्त्रितपौलस्त्यबलात्कारकचग्रहैः ॥
रावणावग्रहक्लान्तम् इति वागमृतेन सः ।अभिवृष्य मरुत्सस्यं कृष्णमेघस् तिरोदधे ॥
पुरुहूतप्रभृतयः सुरकार्योद्यतं सुराः ।अंशैर् अनुययुर् विष्णुं पुष्पैर् वायुम् इव द्रुमाः ॥
अथ तस्य विशांपत्युर् अन्ते काम्यस्य कर्मणः ।पुरुषः प्रबभूवाग्नेर् विस्मयेन सहर्त्विजाम् ॥
हेमपात्रगतं दोर्भ्याम् आदधानः पयश्चरुम् ।अनुप्रवेशाद् आद्यस्य पुंसस् तेनापि दुर्वहम् ॥
प्राजापत्योपनीतं तद् (?) अन्नं प्रत्यग्रहीन् नृपः ।वृषेव पयसां सारम् आविष्कृतम् उदन्वता ॥
अनेन कथिता राज्ञो गुणास् तस्यान्यदुर्लभाः ।प्रसूतिं चकमे तस्मिंस् त्रैलोक्यप्रभवो ऽपि यत् ॥
स तेजो वैश्नवं पत्न्योर् विभेजे चरुसंज्ञितम् ।द्यावापृथिव्योः प्रत्यग्रम् अहर्पतिर् इवातपम् ॥
अर्चिता तस्य कौसल्या प्रिया केकयवंशजा ।अतः संभावितां ताभ्यां सुमित्राम् ऐच्छद् ईश्वरः ॥
ते बहुज्ञस्य चित्तज्ञे पत्न्यौ पत्युर् महीषितः ।चरोर् अर्धार्धभागाभ्यां ताम् अयोजयताम् उभे ॥
सापि प्रणयवत्य् आसीत् सपत्न्योर् उभयोर् अपि ।भ्रमरी वारणस्येव मदनिस्यन्दलेखयोः ॥
ताभिर् गर्भः प्रजाभूत्यै दध्रे देवांशसम्भवः ।सौरीभिर् इव नाडीभिर् अमृताख्याभिर् अम्मयः ॥
समम् आपन्नसत्त्वास् ता रेजुर् आपाण्डुरत्विषः ।अन्तर्गतफलारम्भाः सस्यानाम् इव संपदः ॥
गुप्तं ददृशुर् आत्मानं सर्वाः स्वप्नेषु वामनैः ।जलजासिगदाशार्ङ्गचक्रलाञ्छितमूर्तिभिः ॥
हेमपक्षप्रभाजालं गगने च वितन्वता ।उह्यन्ते स्म सुपर्णेन वेगाकृष्टपयोमुचा ॥
बिभ्रत्या कौस्तुभं न्यासं स्तनान्तरविलम्बिनम् ।पर्युपास्यन्त लक्ष्म्या च पद्मव्यजनहस्तया ॥
कृताभिषेकैर् दिव्यायां त्रिस्रोतसि च सप्तभिः ।ब्रह्म र्षिभिः परं ब्रह्म गृणध्बिर् उपतस्थिरे ॥
ताभ्यस् तथाविधान् स्वप्नाञ् छ्रुत्वा प्रीतो हि पार्थिवः ।मेने परार्ध्यम् आत्मानं गुरुत्वेन जग्द्गुरोः ॥
विभक्तात्मा विभुस् तासाम् एकः कुषिष्व् अनेकधा ।उवास प्रतिमाचन्द्रः प्रसन्नानाम् अपाम् इव ॥
अथाग्रमहिषी राज्ञः प्रसूतिसमये सती ।पुत्रं तमोऽपहं लेभे नक्तं ज्योतिर् इवौषधिः ॥
राम इत्य् अभिरामेण तेनाप्रतिम तेजसा ।नामधेयं गुरुश् चक्रे जगत्प्रथममङ्गलम् ॥
रघुवंशप्रदीपेन तेनाप्रतिम तेजसा ।रक्षागृहगता दीपाः प्रत्यादिष्ट इवाभवन् ॥
शय्यागतेन रामेण माता शातोदरी बभौ ।सैकताम्भोजबलिना जाह्नवीव शरत्कृशा ॥
कैकेय्यास् तनयो जज्ञे भरतो नाम शीलवान् ।जनयित्रीम् अलंचक्रे यः प्रश्रय इव श्रियम् ॥
सुतौ लक्ष्मणशत्रुघ्नौ सुमित्रा सुषुवे यमौ ।सम्यगागमिता विद्या प्रबोधविनयाव् इव ॥
निर्दोषम् अभवत् सर्वम् आविष्कृतगुणं जगत् ।अन्वगाद् इव हि स्वर्गो गां गतं पुरुषोत्तमम् ॥
तस्योदये चतुर्मूर्तेः पौलस्त्यचकितेश्वराः ।विरजस्कैर् नभस्वद्भिर् दिश उच्छ्वसिता इव ॥
कृशानुर् अपधूमत्वात् प्रसन्नत्वात् प्रभाकरः ।रक्षिविप्रकृताव् आस्ताम् अपविद्धशुचाव् इव ॥
दशाननकिरीटेभ्यस् तत्क्षणं राक्षसश्रियः ।मणिव्याजेन पर्यस्ताः पृथिव्याम् अश्रुबिन्दवः ॥
पुत्रजन्मप्रवेश्यानां तूर्याणाम् तस्य पुत्रिणः ।आरम्भं प्रथमं चक्रुर् देवधुन्दुभयो दिवि ॥
संतानकमयी वृष्टिर् भवने चास्य पेतुषी ।समङ्गलोपचाराणां सैवादिरचनाभवत् ॥
कुमाराः कृतसंस्कारास् ते धात्रिस्तन्य पायिनः ।आनन्देनाग्रजेनेव समं ववृधिरे पितुः ॥
स्वाभाविकं विनीतत्वं तेषं विनयकर्मणा ।मुमूर्छ सहजं तेजो हविषेव हविर्भुजाम् ॥
परस्पराविरुद्धास् ते तद् रघोर् अनघं कुलम् ।अलम् उद्द्योतयाम् आसुर् देवारण्यम् इवर्तवः ॥
समाने ऽपि हि सौभ्रात्रे यथोभौ रामलक्ष्मणौ ।तथा भरतशत्रुघ्नौ प्रीत्या द्वन्द्वं बभूवतुः ॥
तेषां द्वयोर् द्वयोर् ऐक्यं बिभिदे न कदाचन ।यथा वायुविभावस्वोर् यथा चन्द्रसमुद्रयोः ॥
ते प्रजानां प्रजानाथास् तेजसा प्रश्रयेण च ।मनो जह्रुर् निदाघान्ते श्यामाभ्रा दिवसा इव ॥
स चतुर्धा बभौ व्यस्तः प्रसवः पृथिवीपतेः ।धर्मार्थकाममोक्षाणाम् अवतार इवाङ्गभाक् ॥
गुणैर् आराधयाम् आसुस् ते गुरुं गुरुवत्सलाः ।तम् एव चतुर्नतेशं रत्नैर् इव महार्णवाः ॥
सुरगज इव दन्तैर् भग्नदैत्यासिधारैर् नय इव पणबन्धव्यक्तयोगैर् उपायैः ।हरिर् इव युगदीर्घैर् दोर्भिर् अंषैस् तदीयैः पतिर् अवनिपतीनां तैश् चकाशे ॥
कौशिकेन स किल क्षितीश्वरो रामम् अध्वरविघातशान्तये ।काकपक्षधरम् एत्य याचितस् तेजसां हि न वयः समीक्ष्यते ॥
कृच्छ्रलब्धम् अपि लब्धवर्णभाक् तं दिदेश मुनये सलक्ष्मणम् ।अप्य् असुप्रणयिनां रघोः कुले न व्यहन्यत कदाचिद् अर्थिता ॥
यावद् आदिशति पार्थिवस् तयोर् निर्गमाय पुरमार्गसत्क्रियाम् ।तावद् आशु विदधे मरुत्सखैः सा सपुष्पजलवर्षिभिर् घनैः ॥
तौ निदेशकरणोद्यतौ पितुर् धन्विनौ चरणयोर् निपेततुः ।भूपतेर् अपि तयोः प्रवत्स्यतोर् नम्रयोर् उपरि बाष्पबिन्दवः ॥
तौ पितुर् नयनजेन वारिणा किंचिदुक्षितशिखण्डकाव् उभौ ।धन्विनौ तम् ऋषिम् अन्वगच्छतां पौरदृष्टिकृतमार्गतोरणौ ॥
लक्ष्मणानुचरम् एव राघवं नेतुम् ऐच्छद् ऋषिर् इत्य् असौ नृपः ।आशिषं प्रयुयुजे न वाहिनीं सा हि रक्षणविधौ तयोः क्षमा ॥
रेजतुश् च सुतरां महौजसः कौशिकस्य पदवीम् अनुद्रुतौ ।उत्तरां प्रति दिशं विवस्वतः प्रस्थितस्य मधुमाधवाव् इव ॥
मातृवर्गचरणस्पृषौ मुनेस् तौ प्रपद्य पदवीं महौजसः ।रेजतुर् गतिवशात् प्रवर्तिनौ भास्करस्य मधुमाधवाव् इव ॥
वीचिलोलभुजयोस् तयोर् गतं शैशवाच् चपलम् अप्य् अशोभत ।तोयदागम इवोद्ध्यभिद्ययोर् नामधेयसदृशं विचेष्टितम् ॥
तौ बलातिबलयोः प्रभावतो विद्ययोः पथि मुनिप्रदिष्टयोः ।मम्लतुर् न मणिकुट्टिमोचितौ मातृपार्श्वपरिवर्तिनाव् इव ॥
पूर्ववृत्तकथितैः पुराविदः सानुजः पितृसखस्य राघवः ।उह्यमान इव वाहनोचितः पादचारम् अपि न व्यभावयत् ॥
तौ सरांसि रसवद्भिर् अम्बुभिः कूजितैः श्रुतिसुखैः पतत्रिणः ।वायवः सुरभिपुष्परेणुभिश् छायया च जलदाः सिषेविरे ॥
नाम्भसां कमलशोभिनां तथा शाखिनां न च परिश्रमच्छिदाम् ।दर्शनेन लघुना यथा तयोः प्रीतिम् आपुर् उभयोस् तपस्विनः ॥
स्थाणुदग्धवपुषस् तपोवनं प्राप्य दाशरथिर् आत्तकार्मुकः ।विग्रहेण मदनस्य चारुणा सो ऽभवत् प्रतिनिधिर् न कर्मणा ॥
तौ सुकेतुसुतया खिलीकृते कौशिकाद् विदितशापया पथि ।निन्यतुः स्थलनिवेशितातटनी लीलयैव धनुषी अधिज्यताम् ॥
ज्यानिनिआदम् अथ गृह्णती तयोः प्रादुरास बहूलक्षपा छविः ।ताडका चलकपालकुण्डला कालिकेव निबिडा बलाकिनी ॥
तीव्रवेगधुतमार्गवृक्षया प्रेतचीवरवसा स्वनोग्रया ।अभ्यभावि भरताग्रजस् तया वात्ययेव पितृकाननोत्थया ॥
उद्यतैकभुजयष्टिम् आयतीं श्रोणिलम्बिपुरुषान्त्रमेखलाम् ।तां विलोक्य वनितावधे घृणां पत्त्रिणा सह मुमोच राघवः ॥
यच् चकार विवरं शिलाघने ताडकोरसि स रामसायकः ।अप्रविष्टविषयस्य रक्षसां द्वारताम् अगमद् अन्तकस्य तत् ॥
बाणभिन्नहृदया निपेतुषी सा स्वकानभुवं न केवलाम् ।विष्टपत्रयपराजयस्थिरां रावणश्रियम् अपि व्यकम्पयत् ॥
राममन्मथशरेण ताडिता दुःसहेन दृदये निशाचरी ।गन्धवद्रुधिरचन्दनोक्षिता जीवितेशवसतिं जगाम सा ॥
नैरृतघ्नम् अथ मन्त्रवन् मुनेः प्रापद् अस्त्रम् अवदानतोषितात् ।ज्योतिर् इन्धनैपाति भास्करात् सूर्यकान्त इव ताडकान्तकः ॥
वामनाश्रमपदं ततः परं पावनं श्रुअम् ऋषेर् उपेयिवान् ।उन्मनाः प्रथमजन्मचेष्टितान्य् अस्मरन्न् अपि बभूव राघवः ॥
आससाद मुनिर् आत्मनस् ततः शिष्यवर्गपरिकल्पितार्हणम् ।बद्धपल्लवपुटाञ्जलिद्रुमं दर्शनोन्मुख मृगं तपोवनम् ॥
तत्र दीक्षितम् ऋषिं रकषतुर् विघ्नतो दशरथात्मजौ शरैः ।लोकम् अन्धतमसात् क्रमोदितौ रशामिभिः शशिदिवाकराव् इव ॥
वीक्ष्य वेदिम् अथ रक्तबिन्दुभिर् बन्धुजीवपृथुभिः प्रदूषिताम् ।संभ्रमो ऽभवद् अपोढकर्मणाम् ऋत्विजां च्युतविकङ्कतस्रुचाम् ॥
उन्मुखः सपदि लक्ष्मणाग्रजो बाणम् आश्रयमुखात् समुद्धरन् ।रक्षसां बलम् अपश्यद् अम्बरे गृध्रपक्षपवनेरितध्वजम् ॥
तत्र याव् अधिपती मखद्विषां तौ शरव्यम् अकरोत् स नेतरान् ।किं महोरगविसर्पिविक्रमो राजिलेषु गरुडः प्रवर्तते ॥
सो ऽस्त्रम् उग्रजवम् अस्त्रकोविदः संदधे धनुषि वायुदैवतम् ।तेन शैलगुरुम् अप्य् अपातयत् पाण्डुपत्त्रम् इव ताडकासुतम् ॥
यः सुबाहुर् इति राक्षसो ऽपरस् तत्र तत्र विससर्प मायया ।तं क्षुरप्रशकलीकृताम् कृती पत्त्रिणां व्यभजद् आश्रमाद् बहिः ॥
इत्य् अपास्तमखविघ्नयोस् तयोः सांयुगीनम् अभिनन्द्य विक्रमम् ।ऋत्विजः कुलपतेर् यथाक्रमं वाग्यतस्य निरवर्तयन् क्रियाः ॥
तौ प्रणामचलकाकपक्षकौ भ्रातराव् अभृथाप्लुतो मुनिः ।आशिषाम् अनुपदं समस्पृशद् दर्भपाटिततलेन पाणिना ॥
तं न्यमन्त्रयत संभृतक्रतुर् मैथिलः स मिघिलां व्रजन् वशी ।राघवाव् अपि निनाय बिभ्रतौ तद्धनुःश्रवणजं कुतूहलम् ॥
तैः शिवेषु वसतिर् गताध्वभिः सायम् आश्रमतरुष्व् अगृह्यत ।येषु दीर्घतपसः परिग्रहो वासवक्षणकलत्रतां ययौ ॥
प्रत्यपद्यत चिराय यत् पुनश् चारु गौतमवधूः शिलामयी ।स्वं वपुः स किल किलिबिषच्छिदां रामपादरजसाम् अनुग्रहः ॥
राघवान्वितम् उपस्थितं मुनिं तं निशम्य जनको जनेश्वरः ।अर्थकामसहितं सपर्यया देहबद्धम् इव धर्मम् अभ्यगात् ॥
तौ विदेहनगरीनिवासिनां गां गताव् इव दिवः पुनर्वसू ।मन्यते स्म पिबतां विलोचनैः पक्ष्मपातम् अपि वञ्चनां मनः ॥
यूपवत्य् अवसिते किर्याविधौ कालवित् कुशिकवंशवर्धनः ।रामम् इष्वसनदर्शनोत्सुकं मैथिलाय कथयां ब्वभूव सः ॥
तस्य वीक्ष्य ललितं वपुः शिशोः पार्थिवः प्रथितवंशजन्मनः ।स्वं विचिन्त्य च धनुर् दुरानमं पीडितो दुहिट्शुल्कसंस्थया ॥
अब्रवीच् च भगवन् मतङ्गजैर् यद् बृहद्भिर् अपि कर्म दुष्करम् ।तत्र नाहम् अनुमन्तुम् उत्सहे मोघवृत्ति कलभस्य चेष्टितम् ॥
ह्रेपिता हि बहवो नरेश्वरास् तेन तात धनुषा धनुर्भृतः ।ज्यानिघातकठिनत्वचो भुजान् स्वान् विधूय धिग् इति प्रतस्थिरे ॥
प्रत्युवाच तम् ऋषिर् निशम्यतां सारतो ऽयम् अथ वा कृतं गिरा ।चाप एव भवतो भविष्यति व्यक्तशक्तिर् अशनिर् गिराव् इव ॥
एवम् आप्तवचनात् स पौरुषं काकपक्षकधरे ऽपि राघवे ।श्रद्दधे त्रिदशगोपमात्रके दाहशक्तिम् इव कृष्णवर्त्मनि ॥
व्यादिदेश गणः सपार्श्वगान् कर्मुकाभरणाय मैथिलः ।तैजसय धनुषः प्रवृत्तये तोयदान् इव सहस्रलोचनः ॥
तत् प्रसुप्तभुजगेन्द्रभीषणं वीक्ष्य दाशरथिर् आददे धनुः ।विद्रुतक्रतुमृगानौसारिणं येन बाणम् असृजद् वृषध्वजः ॥
आततज्यम् अकरोत् स संसदा विस्मयस्तिमितनेत्रम् ईक्षितः ।शैलसारम् अपि नातियत्नतः पुष्पचापम् इव पेशलं स्मरः ॥
भज्यमानम् अतिमात्रकर्षणात् तेन वज्रपरुषस्वनं धनुः ।भार्गवाय दृढमन्यवे पुनः क्षत्रम् उद्यतम् इति न्यवेदयत् ॥
दृष्टसारम् अथ रुद्रकार्मुके वीर्यशुल्कम् अभिनन्द्य मैथिलः ।राघवाय तनयाम् अयोनिजां रूपिणीं श्रियम् इव न्यवेदयत् ॥
मैथिलः सपदि सत्यसंगरो राघवाय तनयाम् अयोनिजां ।संनिधौ द्युतिमतस् तपोनिधेर् अग्निसाक्षिक इवातिसृष्टवान् ॥
प्राहिणोच् च महितं महाद्युतिः कोसलाधिपतये पुरोधसम् ।भृत्यभावि दुहितुः परिग्रहाद् दिश्यतां कुलम् इदं निमेर् इति ॥
उत्सुकश् च सुतदारकर्मणा सो ऽभवद् गुरुर् उपागतश् च तम् ।गौतमस्य तनयो ऽनुकूलवाक् प्रार्थितं हि सुकृताम् अकालहृत् ॥
अन्वियेष सदृशीं स च स्नुषां प्राप चैनम् अनुकूलवाग् द्विजः ।सद्य एव सुकृतां हि पच्यते कल्पवृक्षफल धर्मि काङ्क्षितम् ॥
तस्य कल्पितपुरस्क्रियाविधेः शुश्रुवान् वचनम् अग्रजन्मनः ।उच्चचाल वलभितसखो वशी सैन्यरेणुमुषितार्कदीधितिः ॥
आससाद मिथिलां स वेष्टयन् पिडितोपवनपादपां बलैः ।प्रीतिरोधम् असहिष्ट सा पुरी स्त्रीव कान्तपरिभोगम् आयतम् ॥
तौ समेत्य समयस्थिताव् उभौ भूपती वरुणवासवोपमौ ।कन्यकातनयकौतुकक्रियां स्वप्रभावसदृशीं वितेनतुः ॥
पार्थिवीम् उदवहद् रघूद्वहो लक्ष्मणस् तदनुजाम् अथोर्मिलाम् ।यौ तयोर् अवरजौ वरौजसौ तौ कुशध्वजसुते सुमध्यमे ॥
ते चतुर्थसहितास् त्रयो बभुः सूनवो नववधूपरिग्रहाः ।सामदानविधिभेदविग्रहाः सिद्धिमन्त इव तस्य भूपतेः ॥
ता नराधिपसुता नृपात्मजैस् ते च ताभिर् अगमन् कृतार्थताम् ।सो ऽभवद् वरवधूसमागमः प्रत्ययप्रकृतियोग्संनिभः ॥
एवम् आत्तरतिर् आत्मसंभवांस् तान् निवेश्य चतुरो ऽपि तत्र सः ।अध्वसु त्रिषु विसृष्टमैथिलः स्वां पुरीं दशरथो न्यवर्तत ॥
तस्य जातु मरुतः प्रतीपगा वर्त्मसु धव्जतरुप्रमाथिनः ।चिक्लिशुर् भृशतया वरूथिनीम् उत्तटा इव नदीरयाः स्थलीम् ॥
लक्ष्यते स्म तदनन्तरं रविर् बद्धभीमपैर्वेषमण्डलः ।वैनतेयशमितस्य भोगिनो भोगवेष्टित इव च्युतो मणिः ॥
श्येनपक्षपरिधूसरालकाः सांध्यमेघरुधिरार्द्रवाससः ।अङ्गना इव रजस्वला दिशो नो बभूवुर् अवलोकनक्षमाः ॥
भास्करश् च दिशम् अध्युवास यां तां श्रिताः प्रतिभयं ववाशिरे ।क्षत्रशोणितपितृक्रियोचितं चोदयन्त्य इव भार्गवं शिवाः ॥
तत् प्रतीपपवनादि वैकृतं प्रेक्ष्य शान्तिम् अधिकृत्य कृत्यवित् ।अन्वयुङ्क्त गुरुम् ईश्वरः क्षितेः स्वन्तम् इत्य् अलघयत् स तद्व्यथाम् ॥
तेजसः सपदि राशिर् उत्थितः प्रादुरास किल वाहिनीमुखे ।यः प्रमृज्य नयनानि सैनिकैर् लक्षणीयपुरुषाकृतिश् चिरात् ॥
पित्र्यम् अंशम् उपवीतलक्षणं मातृकं च धनुर् ऊर्जितं दधत् ।यः ससोम इव घर्मदीधितिः सद्विजिह्व इव चन्दनद्रुमः ॥
येन रोषपरुषात्मनः पितुः शासने स्थिभिदो ऽपि तस्थुषा ।वेपमानजननीशिरश्छिदा प्राग् अजीयत घृणा ततो मही ॥
अक्षभीजवलयेन निबभौ दक्षिणश्रवणसंस्थितेन यः ।क्षत्रियान्तकरणैकविंशतेर् व्याजपूर्वगणनाम् इवोद्वहन् ॥
तं पितुर् वधभवेन मन्युना राजवंशनिधनाय दीक्षितम् ।बालसूनुर् अवलोक्य भार्गवं स्वां दशां च विषसाद पार्थिवः ॥
रामनाम इति तुल्यम् आत्मजे वर्तमानम् अहिते च दारुणे ।हृद्यम् अस्य भयदायि चाभवद् रत्नजातम् इव हारसर्पयोः ॥
अर्घ्यम् अर्घ्यम् इति वादिनं नृपं सो ऽनवेक्ष्य भरताग्रजो यतः ।क्षत्रकोपदहनार्चिषं ततः संदधे दृशम् उदग्रतारकाम् ॥
तेन कार्मुकनिषक्तमुष्टिना राघवो विगतभीः पुरोगतः ।अङ्गुलीविवरचारिणं शरं कुर्वता निजगदे युयुत्सुना ॥
क्षत्रजातम् अपकारि वैरि मे तन् निहत्य बहुशः शमं गतः ।सुप्तसर्प इव दण्डघट्टनाद् रोषितो ऽस्मि तव विक्रमश्रवात् ॥
मैथिलस्य धनुर् अन्यपार्थिवैस् त्वं किलानमितपूर्वम् अक्षणोः ।तन् निशम्य बहवता समर्थये वीर्यशृङ्गम् इव भग्नम् आत्मनः ॥
अन्यदा जगति राम इत्य् अयं शब्द उच्चरित एव माम् अगात् ।व्रीडम् आवहति मे स संप्रति व्यस्तवृत्तिर् उदयोन्मुखे त्वयि ॥
बिभ्रतो ऽस्त्रम् अचले ऽप्य् अकुण्ठितं द्वौ मतौ मम रिपू समागसौ ।होमधेनुहरणाच् च हैहयस् त्वं च इर्तिम् अपहर्तुम् उद्यतः ॥
क्षत्रियान्तकरणो ऽपि विक्रमस् तेन माम् अवति नाजिते त्वयि ।पावकस्य महिमा स गण्यते कक्षवज् ज्वलति सागरे ऽपि यः ॥
विद्धि चात्तबलम् ओजसा हरेर् ऐश्वरं धनुर् अभाजि यत् त्वया ।खातमूलम् अनिलो नदीरयैः पातयत्य् अपि मृदुस् तटद्रुमम् ॥
तन् मदीयम् इदम् आयुधं ज्यया संगमय्य सशरं विकृष्यताम् ।तिष्ठतु प्रधनम् एवम् अप्य् अहं तुल्यबाहुतरसा जितस् त्वया ॥
कातरो ऽसि यदि वोद्गतार्चिषा तर्जितः परशुधारया मम ।ज्यानिघातकठिनाङ्गुलिर् वृथा बध्यताम् अभययाचनाञ्जलिः ॥
एवम् उक्तवति भीमदर्शने भार्गवे स्मितविकम्पिताधरः ।तद्धनुर्ग्रहणम् एव राघवः प्रत्यपद्यत समर्थम् उत्तरम् ॥
पूर्वजन्मधनुषा समागतः सो ऽतिमात्रलघुदर्शनो ऽभवत् ।केवलो ऽपि सुभगो नवाम्बुदः किं पुनस् त्रिदशचापलाञ्छितः ॥
तेन भूमिनिहितैककोटि तत् कार्मुकं च बलिनाधिरोपितम् ।निष्प्रभश् च रिपुर् आस भूभृतां धूमशेष इव धूमकेतनः ॥
ताव् उभाव् अपि परस्परस्थितौ वर्धमानपरिहीनतेजसौ ।पश्यति स्म जनता दिनात्यये पार्वणौ शशिदिवाकराव् इव ॥
तं कृपामृदुर् अवेक्ष्य भार्गवं राघवः स्खलितवीर्यम् आत्मनि ।स्वं च संहितम् अमोघम् आशुगं व्याजहार हरसूनसंनिभः ॥
न प्रहर्तुम् अलम् अस्मि निदयं विप्र इत्य् अभिभवत्य् अपि त्वयि ।शंष किं गतिम् अनेन पत्त्रिणा हन्मि लोकम् उत ते मखार्जितम् ॥
प्रत्युवाच तम् ऋषिर् न तत्त्वतस् त्वां न वेद्मि पुरुषं पुरातनम् ।गां गतस्य तव धाम वैष्णवं कोपितो ह्य् असि मया दिदृक्षुणा ॥
भस्मसात् कृतवतः पितृद्विषः पात्रसाच् च वसुधां ससागराम् ।आहितो जयविपर्ययो ऽपि मे श्लाघ्य एव परमेष्ठिना त्वया ॥
तद् गतिं मतिमतां वरेप्सितां पुण्यतीर्थगमनाय रक्ष मे ।पीडयिष्यति न मां खिलीकृता स्वर्गपद्धतिर् अभोगलोलुपम् ॥
प्रत्यपद्यत तथेति राघवः प्राङ्मुखश् च विससर्ज सायकम् ।भार्गवस्य सुकृतो ऽपि सो ऽभवत् स्वर्गमार्गपरिघो दुरत्ययः ॥
राघवो ऽपि चरणौ तपोनिधेः क्षम्यताम् इति वदन् समस्पृषत् ।निर्जितेषु तरसा तरस्विनां शत्रुषु प्रणतिर् एव कीर्तये ॥
राजसत्वम् अवधूय मातृकं पित्र्यम् अस्मि गमितः शमं यदा ।नन्व् अनिन्दितफलो मम त्वया निग्रहो ऽप्य् अयम् अनुग्रहीकृतः ॥
साधु याम्य् अहम् अविघ्नम् अस्तु ते देवकार्यम् उपपादयिष्यतः ।ऊचिवान् इति वचः सलक्ष्मणं लक्ष्मणाग्रजम् ऋषिस् तिरोदधे ॥
स्वं निवेश्य किल धाम राघवे वैष्णवं विदितविष्णुतेजसि ।स्वस्तिदानम् अधिकृत्य चाक्षयं भार्गवो ऽथ निजम् आश्रमं ययौ ॥
तस्मिन् गते विजयिनं परिरभ्य रामं स्नेहाद् अमन्यत पिता पुनर् एव जातम् ।तस्याभवत् क्षणशुचः परितोषलाभः कक्षाग्निलङ्घिततरोर् इव वृष्टिपातः ॥
अथ पथि गमयित्वा कॢपरम्योपकार्ये कतिचिद् अवनिपालः शर्वरीः शर्वकल्पह् ।पुरम् अविशद् अयोध्यां मैथिलीदर्शनीनां कुवलयितगवाक्षां लोचनैर् अङ्गनानाम् ॥
निर्विष्टविषयस्नेहः स दशान्तम् उपेयिवान् ।आसीद् आसन्ननिर्वाणः प्रदीपार्चिर् इवोषसि ॥
तं कर्णमूलम् आगत्य रामे श्रीर् नस्यताम् इति ।कैकेयीशङ्कयेवाह पलितच्छद्मना जरा ॥
सा पौरान् पौरकान्तस्य रामस्याभ्युदयश्रुतिः ।प्रत्येकं ह्लादयां चक्रे कुल्येवोद्यानपादपान् ॥
तस्याभिषेकसंभारं कल्पितं क्रूरनिश्चया ।दूषयाम् आस कैकेयी शोकोष्णैः पार्थिवाश्रुभिः ॥
सा किलाश्वासिता चण्डी भर्त्रा तत्संश्रुतौ वरौ ।उद्ववामेन्द्रसिक्ता भूर् बिलमग्नाव् इवोरगौ ॥
तयोश् चतुर्दशैकेन रामं प्राव्राजयत् समाः ।द्वितीयेन सुतस्यैच्छद् वैधव्यैकफलां श्रियम् ॥
पित्रा दत्तां रुदन् रामः प्राङ् महीं प्रत्यपद्यत ।पश्चाद् वनाय गच्छेति तदाज्ञां मुदितो ऽग्रहीत् ॥
दधतो मङ्गलक्षौमे वसानस्य च वल्कले ।ददृशुर् विस्मितास् तस्य मुखरागं समं जनाः ॥
स सीतालक्ष्मणसखः सत्याद् गुरुम् अलोपयन् ।विवेश दण्डकारण्यं प्रत्येकं च सतां मनः ॥
राजापि तद्वियोगार्तः स्मृत्वा शापं स्वकर्मजम् ।शरीरत्यागमात्रेण शुद्धिलाभम् अमन्यत ॥
विप्रोषितकुमारं तद् (?) राज्यम् अस्तमितेश्वरम् ।रन्ध्रान्वेषणदक्षाणां द्विषाम् आमिषतां ययौ ॥
अथानाथाः प्रकृतयो मातृबन्धुनिवासिनम् ।मौलैर् आनाययाम् आसुर् भर्तं स्तम्भिताश्रुभिः ॥
श्रुत्वा तथाविधं मृत्युं कैकेयीतनयः पितुः ।मातुर् न केवलं स्वस्याः श्रियो ऽप्य् आसीत् पराङ्मुखः ॥
ससैन्यश् चान्वगाद् रामं दर्शितान् आश्रमालयैः ।तस्य पश्यन् ससौमित्रेर् उदश्रुर् वसतिद्रुमान् ॥
चित्रकूटवनस्थं च कथितस्वर्गतिर् गुरोः ।लक्ष्म्या निमन्त्रयां चक्रे तम् अनुच्छिष्टसंपदा ॥
स हि प्रथमजे तस्मिन्न् अकृतश्रीपरिग्रहे ।परिवेत्तारम् आत्मानं मेने स्वीकरणाद् भुवः ॥
तम् अशक्यम् अपाक्रष्टुं निर्देशात् स्वर्गिणः पितुः ।ययाचे पादुके पश्चात् कर्तुं राज्याधिदेवते ॥
स विसृष्टस् तथेत्य् उक्त्वा भ्रात्रा नैवाविशत् पुरीम् ।नन्दिग्रामगतस् तस्य राज्यं न्यासम् इवाभुनक् ॥
दृढभक्तिर् इति ज्येष्ठे राज्यतृष्णापराङ्मुखः ।मातुः पापस्य शुद्ध्यर्थं प्रायश्चित्तम् इवाकरोत् ॥
रामो ऽपि सह वैदेह्या वने वन्येन वर्तयन् ।चचार सानुजः शान्तो वृद्धेक्ष्वाकुव्रतं युवा ॥
प्रभावस्तम्भितच्छायम् आश्रितः स वनस्पतिम् ।कदाचिद् अङ्के सीतायाः शिश्ये किंचिद् इव श्रमात् ॥
ऐन्द्रिः किल नखैस् तस्या विददार स्तनौ द्विजः ।प्रियोपभोगचिह्नेषु पौरोभाग्यम् इवाचरन् ॥
मृगमांसं ततः सीतां रक्षन्तीम् आतपे धृतम् ।पक्षतुण्डनखाघातैर् बबाधे वायसो बलात् ॥
तस्मिन्न् आस्थद् इषीकास्त्रं रामो रामावभोधितः ।आत्मानं मुमुचे तस्माद् एकनेत्रव्ययेन सः ॥
रामस् त्व् आसन्नदेशत्वाद् भरतागमनं पुनः ।आशङ्क्योत्सुकसारङ्गां चित्रकूटस्थलीं जहौ ॥
प्रययाव् आतिथेयेषु वसन्न् ऋषिकुलेषु सः ।दक्षिणां दिशम् ऋक्षेषु वार्षिकेष्व् इव भास्करः ॥
बभौ तम् अनुगच्छन्ती विदेहाधिपतेः सुता ।प्रतिषिद्धापि कैकेय्या लक्ष्मीर् इव गुणोन्मुखी ॥
अनुसूयातिसृष्टेन पुण्यगन्धेन काननम् ।सा चकाराङ्गरागेण पुष्पोच्चलित षट्पदम् ॥
संध्याभ्रकपिषस् तत्र विराधो नाम राक्षसः ।अतिष्ठन् मार्गम् आवृत्य रामस्येन्दोर् इव ग्रहः ॥
स जहरा तयोर् मध्ये मैथिलीं लोकशोषणः ।नभोनभस्ययोर् वृष्टिम् अवग्रह इवान्तरे ॥
तं विनिष्पिष्य काकुत्स्थौ पुरा दूषयति स्ह्तलीम् ।गन्धेनाशुचिना चेति वसुधायां निचख्नतुः ॥
पञ्चवट्यां ततो रामः शासनात् कुम्भजन्मनः ।अनपोष्हस्थितिस् तस्थौ विन्ध्याद्रिः प्रकृताव् इव ॥
रावणावरजा तत्र राघवं मदनातुरा ।अभिपेदे निदाघार्ता व्यालीव मलयद्रुमम् ॥
सा सीतासंनिधाव् एव तं वव्रे कथितान्वया ।अत्यारूढो हि नारीणाम् अकालज्ञो मओभवः ॥
कलत्रवान् अहं बाले कनीयांसं भजस्व मे ।इति रामो वृषस्यन्तीं वृषस्कन्धः शशास ताम् ॥
ज्येष्ठाभिगमनात् पूर्वं तेनाप्य् अनभिनन्दिता ।साभूद् रामाश्रया भूयो नदीवोभयकूलभाक् ॥
संरम्भं मैथिलीहासः क्षणं सौम्यां निनाय ताम् ।निवातस्तिमितां वेलां चन्द्रोदय इवोदधेः ॥
फलम् अस्योपहासस्य सद्यः प्राप्स्यसि पश्य माम् ।मृग्यः परिभवो व्याघ्र्याम् इत्य् अवेहि त्वया कृतम् ॥
इत्य् उक्त्वा मैथिलीं भर्तुर् अङ्के निर्विशतीं भयात् ।रूपं शूर्पणखानाम्नः सदृशं प्रत्यपद्यत ॥
लक्ष्मणः प्रथमं श्रुत्वा कोकिलामञ्जुभाषिणीम् ।शिवाघोरस्वनां पश्चाद् बुबुधे विकृतेति ताम् ॥
पर्णशालाम् अथ क्षिप्रं विधृतासिः प्रविश्य सः ।वैरूप्यपौनरुक्त्येन भीषणां ताम् अयोजयत् ॥
सा वक्रनखधारिण्या वेणुकर्कशपर्वया ।अङ्कुशाकारयाङ्गुल्या ताव् अतर्जयद् अम्बरे ॥
प्राप्य चाशु जन्स्थानं खरादिभ्यस् तथाविधम् ।रामोपक्रमम् आचख्यौ रक्षःपरिभवं नवम् ॥
मुखावयवलूणां तां नैरृता यत् पुरोदधुः ।रामाभियायिनां तेषां तद् एवाभूद् अमङ्गलम् ॥
उदायुधान् आपततस् तान् दृप्तान् प्रेक्ष्य राघवः ।निदधे विजयाशंसां चापे सीतां च लक्ष्मणे ॥
एको दाशरथी रामो यातुधानाः सहस्रशः ।ते तु यावन्त एवाजौ तावांश् च ददृशे स तैः ॥
असज्जनेन काकुत्स्थः प्रयुक्तम् अथ दूषणम् ।न चक्षमे शुभाचारः स दूषणम् इवात्मनः ॥
तं शरैः प्रतिजग्राह खरतिशिरसौ च सः ।ख्रमशस् ते पुनस् तस्य चापात् समम् इवोद्ययुः ॥
तैस् त्रयाणां शितैर् बाणैर् यथापूर्वविशुद्धिभिः ।आयुर् देहातिगैः पीतं रुधिरं तु पतत्रिभिः ॥
तस्मिन् रामशरोत्कृत्ते बले महति रक्षसाम् ।उत्थितं ददृशे ऽन्यच् च कबन्धेभ्यो न किंचन ॥
सा बाणवर्षिणं रामं योधयित्वा सुरद्विषाम् ।अप्रबोधाय सुष्वाप गृध्रच्छाये वरूथिनी ॥
राघवास्त्रविदीर्णानां रावणं प्रति रक्षसाम् ।तेषां शूर्पणखैवैका दुष्प्रत्वृत्तिहराभवत् ॥
निग्रहात् स्वसुर् आप्तानां वधाच् च धनदानुजः ।रामेण निहतं मेने पदं दशसु मूर्धसु ॥
रक्षसा मृगरूपेण वञ्चयित्वा स राघवौ ।जहरा सीतां पक्षीन्द्रप्रयासक्षणविघ्नितः ॥
तौ सीतान्वेषिणौ गृध्रं लूनपक्षम् अपश्यताम् ।प्राणैर् दशरथप्रीतेर् अनृणं कण्ठवर्तिभिः ॥
स रावणहृतां ताभ्यां वचसाचष्ट मैथिलीम् ।आत्मनः सुमहत् कर्म व्रणैर् आवेद्य संस्थितः ॥
तयोस् रावणहृतां ताभ्यां पितृव्यापत्तिशोकयोः ।पितरीवाग्निसंस्कारात् परा ववृतिरे क्रियाः ॥
वधनिर्धूतशापस्य कबन्धस्योपदेशतः ।मुमूर्छ सख्यं रामस्य समानव्यसने हरौ ॥
स हत्वा वालिनं वीरस् तत्पदे चिरकाङ्क्षिते ।धातोः स्थान इवादेशं सुग्रीवं संन्यवेशयत् ॥
इतस् ततश् च वैदेहीम् अन्वेष्टुं भर्तृचोदिताः ।कपयश् चेरुर् आर्तस्य रामस्येव मनोरथाः ॥
प्रवृत्ताव् उपलब्धायां तस्याः संपातिदर्शनात् ।मारुतिः सागरं तीर्णः संसारम् इव निर्ममः ॥
दृष्टा विचिन्वता तेन लङ्कायां राक्षसीवृता ।जानकी विषवल्लीभिः परीतेव महौषधिः ॥
तस्यै भर्तुर् अभिज्ञामम् अङ्गुलीयं ददौ कपिः ।प्रत्युद्गतम् इवानुष्णैस् तदानन्दाश्रुभिन्दुभिः ॥
निर्वाप्य प्रियसंदेशैः सीताम् अक्षवधोद्धतः ।स ददाह पुरीं लङ्कां क्षणसोढारिनिग्रहः ॥
प्रत्यभिज्ञानरत्नं च रामायादर्शयत् कृती ।हृदयं स्वयम् आयातं वैदेह्या इव मूर्तिमत् ॥
स प्राप हृदयन्यस्तमणिपर्शनिमीलितः ।अपयोधरसंसर्गं प्रियालिङ्गननिर्वृतिम् ॥
श्रुत्वा रामः प्रियोदन्तं मेने तत्संगमोत्सुकः ।महार्णवपरिक्षेपं लङ्कायाः परिखालघुम् ॥
स प्रतस्थे ऽरिनाशाय हरिसैन्यैर् अनुद्रुतः ।न केवलं धरापृष्ठे व्योम्नि संबाधवर्तिभिः ॥
निर्विष्टम् उदधेः कूले तं प्रपेदे विभीषणः ।स्नेहाद् राक्षसलक्ष्म्येव बुद्धिम् आदिश्य चोदितः ॥
तस्मै निशाचरैश्वर्यं प्रतिशुश्राव राघवः ।काले खलु समारब्धाः फलं बध्नन्ति नीतयः ॥
स सेतुं बन्धयाम् आस प्लवगैर् लवणाम्भसि ।रसातलाद् इवोन्मग्नं शेषं स्वप्नाय शार्ङ्गिणः ॥
तेनोत्तीर्य पथा लङ्कां रोधयाम् आस पिङ्गलैः ।द्वितीयं हेमप्राकारं कुर्वद्भिर् इव वानरैः ॥
रणः प्रववृते तत्र भीमः प्लवगरक्षसाम् ।दिग्विजृम्भितकाकुत्स्थपौलस्त्यजयघोषणः ॥
पादपाविद्धपरिघः शिलानिष्पिष्टमुद्गरः ।अतिशस्त्रनखन्यासः शैलरुग्ण मतङ्गजः ॥
अथ रामशिरश्छेददर्शनोद्भ्रान्तचेतनाम् ।सीतां मायेति शंसन्ती त्रिजटा समजीवयत् ॥
कामं जीवति मे नाथ इति सा विजहौ शुचम् ।प्राङ् मत्वा सत्यम् अस्यान्तं जीवितास्मीति लज्जिता ॥
गरुडापातविश्लिष्ट मेघनादास्त्रबन्धनः ।दाशरथ्योः क्षणक्लेशः स्वप्नवृत्त इवाभवत् ॥
ततो बिभेद पौलस्त्यः शक्त्या वक्षसि लक्ष्मणम् ।रामस् त्व् अनाहतो ऽप्य् आसीद् विदीर्णहृदयः शुचा ॥
स मारुतिसमानीतमहौषधिहतव्यथः ।लङ्कास्त्रीणां पुनश् चक्रे विलापाचार्यकं शरैः ॥
स नादं मेघनादस्य धनुश् चेन्द्रायुधप्रभम् ।मेघस्येव शरत्कालो न किंचित् पर्यशेषयत् ॥
क्लेशेन महता निद्रां त्याजितं रणदुर्जयम् ।रावणः प्रेषयाम् आस युद्धायानुजम् आत्मनः ॥
जघान स तदादेशात् कपीन् उग्रान् अनेकशः ।विवेश च पुरीं लङ्कां समादाय हरीश्वरम् ॥
कुम्भकर्णः कपीन्द्रेण तुल्यावस्थः स्वसुः कृतः ।रुरोध रामं शृङ्गीव टङ्कच्छिन्नमनःशिलः ॥
अकाले बोधितो भ्रात्रा प्रियस्वप्नो वृथा भवान् ।रामेषुभिर् इतीवासौ दीर्घनिद्रां प्रवेशितः ॥
इतराण्य् अपि रक्षांसि पेतुर् वानरकोटिषु ।रजांसि समरोत्थानि रच्छोणितनन्दीष्व् इव ॥
निर्ययाव् अथ पौलस्थ्यः पुनर् युद्धाय मन्दिरात् ।अरावणम् अरामं वा जगद् अद्येति निश्चितः ॥
रामं पदातिम् आलोक्य लङ्केषं च वरूथिनम् ।हरियुग्यं रथं तस्मै पर्जिघाय पुरंदरः ॥
तम् आधूतद्वजपटं व्योमगङ्गोर्मिवायुभिः ।देवसूतभुजालम्बी जैत्रम् अध्यास्त राघवः ॥
मातलिस् तस्य माहेन्द्रम् आमुमोच तनुच्छदम् ।यत्रोत्पलददलक्लैब्यम् अस्त्राण्य् आपुः सुरद्विषाम् ॥
अन्योन्यदर्शनप्राप्तविक्रमावसरं चिरात् ।रामरावणयोर् युद्धं चरितार्थम् इवाभवत् ॥
भुजमूर्धोरुबाहुल्याद् एको ऽपि धन्दानुजः ।ददृशे सो ऽयथापूर्वो मातृवंश इव स्थितः ॥
जेतारं लोकपालानां स्वमुखैर् अर्चितेश्वरम् ।रामस् तुलितकैलासम् अरातिं बह्व् अमन्यत ॥
तस्य स्फुरति पौलस्त्यह् सीतासंगमशंसिनि ।निचखानाधिकक्रोधः शरं सव्येतरे भुजे ॥
रावणस्यापि रामास्तो भित्त्वा हृदयम् आशुगः ।विवेश भुवम् आख्यातुम् उरगेभ्य इव प्रियम् ॥
वचसैव तयोर् वाक्यम् अस्त्रम् अस्त्रेण निघ्नतोः ।अन्योन्यजयसंरम्भो ववृधे वादिनोर् इव ॥
विक्रमव्यतिहारेण अस्त्रम् अस्त्रेण निघ्नतोः ।जयश्रीर् अन्तरा वेदिर् मत्तवारणयोर् इव ॥
कृतप्रतिकृतप्रीतैस् तयोर् मुक्तां सुरासुरैः ।परस्परं शरव्राताः पुष्पवृष्टिं न सेहिरे ॥
अयःशङ्कुचितां रक्षः शतघ्नीम् अथ शत्रवे ।हृतां वैवस्वतस्येव कूटशाल्मलिम् अक्षिपत् ॥
राघवो रथम् अप्राप्तां ताम् आशां च सुरद्विषाम् ।अर्धचन्द्रमुखैर् बाणैश् चिच्छेद कदलीसुखम् ॥
अमोघं संदधे चास्मै धनुष्य् अकेअध्नुर्धरः ।ब्राह्मम् अस्त्रं प्रियाशोकशल्यनिष्कर्षणौषधम् ॥
तद् व्योम्नि दशधा भिन्नं ददृशे दीप्तिमन्मुखम् ।वपुर् महोरगस्येव करालफणमण्डलम् ॥
तेन मन्त्रप्रयुक्तेन निमेषार्धाद् अपातयत् ।स रावणशिरःपङ्क्तिम् अज्ञातव्रणवेदनाम् ॥
बालार्कप्रतिमेवाप्सु वीचिभिन्ना पतिष्यतः ।रराज रक्षःकायस्य कण्ठच्छेदप्रंपरा ॥
मरुतां पश्यतां तस्य शिरांसि पतितान्य् अपि ।मनो नातिविशश्वास पुनः संधानशङ्किनाम् ॥
अथ मदगुरुपक्षैर् लोकपालद्विपानाम् अनुगतम् अलिवृन्दैर् गण्डभित्तीर् विहाय ।उपनतमणिबन्धे मूर्ध्नि पौलस्त्यशत्रोः सुरभि सुरविमुक्तं पुष्पवर्षं पपात ॥
यन्ता हरेः सपदि संहृतकार्मुकज्यम् आपृच्छ्य राघवम् अनुष्ठितदेवकार्यम् ।नामाङ्करावणशराङ्कितकेतुयष्टिम् ऊर्ध्वं रथं हरिसहस्रयुजं निनाय ॥
रघुपतिर् अपि जातवेदोविशुद्धां प्रगृह्य प्रियां प्रियसुहृदि विभीषणे संगमय्य श्रियं वैरिणः ।रविसुतसहितेन तेनानुयातः ससौमित्रिणा भुजविजितविमानरत्नाधिरूढः प्रतस्थे पुरीम् ॥
अथामनः शब्दगुणं गुणज्ञः पदं विमानेन विगाहमानः ।रत्नाकरं वीक्ष्य मिथः स जायां रामाभिधानो हरिर् इत्य् उवाच ॥
वैदेहि पश्य्ऽ; आ मलयाद् विभक्तं मत्सेतुना फेनिलम् अम्बुराशिम् ।छायापथेनेव शरत्प्रसन्नम् आकाशम् आविष्कृतचारुतारम् ॥
गुरोर् यियक्षोः कपिलेन मेध्ये रसातलं संक्रमिते तुरंगे ।तदर्थम् उर्वीम् अवदारयद्भिः पूर्वैः किलायं परिवर्धितो नः ॥
गर्भं दधत्य् अर्कमरीचयो ऽस्माद् विवृद्धिम् अत्राश्नुवते वसूनि ।अबिन्धनं वह्निम् असौ बिभर्ति प्रह्लादनं ज्योतिर् अजन्य् अनेन ॥
तां ताम् अवस्थां प्रतिपद्यमानं स्थितं दश व्याप्य दिशो महिम्ना ।विष्णोर् इवास्यानवधारणीयम् ईदृक्तया रूपम् इयत्तया वा ॥
नाभिप्ररूढाम्बुरुहासनेन संस्तूयमानः प्रथमेन धात्रा ।अमुं युगान्तोचितयोगन्दिरः संहृत्य लोकान् पुरुषो ऽधिशेते ॥
पक्षच्छिदा गोत्रभिदात्तगन्धाः शरण्यम् एनं शतशो महीध्राः ।नृपा इवोपप्लविनः परेभ्यो धर्मोत्तरं मध्यमम् आश्रयन्ते ॥
रसातलाद् आदिभवेन पुंसा भुवः प्रयुक्तोद्वहनक्रियायाः ।अस्याच्छम् अम्भः प्रलयप्रवृद्धं मुहूर्तवक्त्रावरणं बभूव ॥
मुखार्पणेषु प्रकृतिप्रगल्भाः स्वयं तरङ्गाधरदानदक्षः ।अनन्यसामान्यकलत्रवृत्तिः पिबत्य् असौ पाययते च सिन्धूः ॥
ससत्त्वम् आदाय नदीमुखाम्भः संमीलयन्तो विवृताननत्वात् ।अमी शिरोभिस् तिमयः सरन्ध्रैर् ऊर्ध्वं वितन्वन्ति जलप्रवाहान् ॥
मातङ्गनक्रैः सहसोत्पतद्भिर् भिन्नान् द्विधा पश्य समुद्रफेनान् ।कपोलसंसर्पितया य एषां व्रजन्ति कर्ण क्षणचामरत्वम् ॥
वेलानिलाय प्रसृता भुजंगा महोर्मिविस्फूर्जथुनिर्विशेषाः ।सूर्यांशुसंपर्कसमृद्धरागैर् व्यज्यन्त एते मणिभिः फणस्थैः ॥
तवाधरस्परधिषु विद्रुमेषु पर्यस्तम् एतत् सहसोर्मिवेगात् ।ऊर्ध्वाङ्कुरप्रोतमुखं कथंचित् क्लेशद् अपक्रामति शङ्खयूथम् ॥
प्रवृत्तमात्रेण पयांसि पातुम् आवर्तवेगाद् भ्रमता घनेन ।आभाति भूयिष्ठम् अयं समुद्रः प्रमथ्यमानो गिरिणेव भूयः ॥
दूराद् अयश्चक्रनिभस्य तन्वी तमालतालीवनराजिनीला ।आभाति वेला लवणाम्बुराशेर् धारानिबद्धेव कलङ्कलेखा ॥
वेलानिलः केतकरेणुभिस् ते संभावयत्य् आननम् आयताक्षि ।माम् अक्षमं मण्डनकालहानेर् वेत्तीव बिम्बाधरबद्धतृष्णम् ॥
एते वयं सैकतभिन्नशुक्तिपर्यस्तमुक्तापटलं पयोधेः ।प्राप्ता मुहूर्तेन विमानवेगात् कूलं फलावर्जितपूगमालम् ॥
कुरुष्व तावत् करभोरु पश्चान्मार्गे मृगप्रेक्षिणि दृष्तिपातम् ।एषा विदूरीभवतः समुद्रात् सकानना निष्पततीव भूमिः ॥
क्वचित् पथा संचरते सुराणां क्वचिद् घनानां पततां क्वचिच् च ।यथाविधो मे मन्सो ऽभिलाषः प्रवर्तते पश्य तथा विमानम् ॥
असौ महेन्द्रद्विपदानगन्धी त्रिमार्गगावीचिविमर्दशीतः ।आकाशवायुर् दिनयौवनोत्थान् आचामति स्वेदलवान् मुखे ते ॥
करेण वातायनलम्बितेन स्पृष्टस् त्वया चण्डि कुतूहलिन्या ।आमुञ्चतीवाभरणं द्वितीयम् उद्भिन्नविद्युद्वलयो घनस् ते ॥
अमी जनस्थानम् अपोढविघ्नं मत्वा समारब्धनवोटजानि ।अध्यासते चीरभृतो यथास्वं चिरोज्झितान्य् आश्रममण्डलानि ॥
सैषा स्थली यत्र विचिन्वता त्वां भ्रष्टं मया नूपुरम् एकम् उर्व्याम् ।अदृश्यत त्वच्चरणारविन्दविश्लेषदुःखाद् इव बद्धमौनम् ॥
त्वं रक्षसा भीरु यतो ऽपनीता तं मार्गम् एताः कृपया लता मे ।अदर्शयन् वक्तुम् अशक्नुवत्यः शाखाभिर् आवर्जितपल्लवाभिः ॥
मृग्यश् च दर्भाङ्कुरनिर्व्यपेक्षास् तवागतिज्ञं समबोधयन् माम् ।व्यापारयन्त्यो दिशि दक्षिणस्याम् उत्पक्ष्मराजीनि विलोचनानि ॥
एतद् गिरेर् मालयवतः पुरस्ताद् आविर्भवत्य् अम्बर्लेखि शृङ्गम् ।नवं यत्र घनैर् मया च त्वद्विप्रयोगाश्रु समं विसृष्टम् ॥
गन्धश् च धाराहतपल्वलानां कादम्बम् अर्धोद्गतकेसरं च ।स्निग्धाश् च केकाः शिखिनां बभूवुर् यस्मिन् असह्यानि विना त्वया मे ॥
पूर्वानुभूतं स्मरता च यत्र कम्पोत्तरं भीरु तवोपगूढम् ।गुहाविसारीण्य् अतिवाहितानि मया कथंचिद् घनगर्जितानि ॥
आसारसिक्तक्षितिबाष्पयोगान् माम् अक्षिणोद् यत्र विभिन्नकोशैः ।विडम्ब्यमाना नवकन्दलैस् ते विवाहधूमारुणलोचनश्रीः ॥
उपान्तवानीरवनोपगूधान्य् आलक्ष्यपारिप्लवसारसानि ।दूरावतीर्णा पिबतीव खेदाद् अमूनि पम्पासलिलानि दृष्टिः ॥
अत्रावियुक्तानि रथाङ्गनाम्नाम् अन्योन्यदत्तोत्पलकेसराणि ।द्वन्द्वानि दूरान्तरवर्तिना ते मया प्रिये सस्पृहम् ईक्षितानि ॥
इमां तताशोकलतां च तन्वीं स्तनाभिरामस्तबकाभिनम्राम् ।त्वत्प्राप्तिबुद्ध्या परिरिप्समानः सौमित्रिणा सास्रम् अहं निषिद्धः ॥
अमूर् विमानान्तरलम्बिनीनां श्रुत्वा स्वनं काञ्चनकिङ्किणीनाम् ।प्रत्युद्व्रजन्तीव खम् उत्पतन्त्यो गोदावरीसारसपङ्क्तयस् त्वाम् ॥
एषा त्वया पेशलमध्ययापि घटाम्बुसंवर्धितबालचूता ।आह्लादयत्य् उन्मुखकृष्णसारा दृष्ट चिरात् पञ्चवटी मनो मे ॥
अत्रानुगोदं मृगयानिवृत्तस् तरङ्गवातेम विनीतखेदः ।रहस् त्वदुत्सङ्गनिषण्णमूर्धा स्मरामि वानीरगृहेषु सुप्तः ॥
भ्रूभेद मात्रेण पदान् मघोनः प्रभ्रंशयां यो नहुषं चकार ।तस्याविलाम्भःपरिशुद्धिहेतोर् भौमो मुनेः स्थानपरिग्रहो ऽयम् ॥
त्रेताग्निधूमाग्रम् अनिन्द्यकीर्तेस् तस्येदम् आक्रान्तविमानमार्गम् ।घ्रात्वा हविर्गन्धि रजोविमुक्तः समश्नुते मे लघिमानम् आत्मा ॥
एतन् मुनेर् मानिनि शातकर्णेः पञ्चाप्सरो नाम विहारवारि ।आभाति पर्यन्तवनं विदूरान् मेघान्तरालक्ष्यम् इवेन्दुबिम्बम् ॥
पुरा स दर्भाङ्कुरमात्रवृत्तिश् चरन् मृगैः सार्धम् ऋषिर् मघोना ।समाधिभीतेन किलोपनीतः पञ्चाप्सरोयौवनकूटभन्धम् ॥
तस्यायम् अन्तर्हितसौधभाजः प्रसक्तसंगीतमृदङ्गघोषः ।वियद्गतः पुष्पकचन्द्रशालाः क्षणं प्रतिष्रुन्मुखराः करोति ॥
हविर्भुजाम् एधवतां चतुर्णां मध्ये ललाटंतपसप्तसप्तिः ।असौ तपस्यत्य् अपरस् तपस्वी नाम्ना सुतीक्ष्णश् चरितेन दान्तः ॥
अमुं सहासप्रहितेक्षणानि व्याजार्धसंदर्शितमेखलानि ।नालं विकर्तुं जनितेन्द्रशङ्कं सुराङ्गनाविभ्रमचेष्टितानि ॥
एषो ऽक्षमालावलयं मृगाणां कण्डूयितारं कुशसूचिलावम् ।सभाजने मे भुजम् ऊर्ध्वबाहुः सव्येतरं प्राध्वम् इतः प्रयुङ्क्ते ॥
वाचंयमत्वात् प्रणतिं ममैष कम्पेन किंचित् प्रतिगृह्य मूर्ध्नः ।दृष्टिं विमानव्यवधानमुक्तां पुनः सहस्राचिषि संनिधत्ते ॥
अदः शरण्यं शरभङ्गनाम्नस् तपोवनं पावनम् आहिताग्नेः ।चिराय संतर्प्य समिधिर् अग्निं यो मन्त्रपूतां तनुम् अप्य् अहौषीत् ॥
छायाविनीताध्वपरिश्रमेषु भूयिष्ठसंभाव्यफलेष्व् अमीषु ।तस्यातिथीनाम् अधुना सपर्या स्थिता सुपुत्रेष्व् इव पादपेषु ॥
धारास्वनोद्गारिदरीमुखो ऽसौ शृङ्गाग्रलग्नाम्बुदवप्रपङ्कः ।बध्नाति मे बन्धुरगात्रि चक्षुर् दृप्तः ककुद्मान् इव चित्रकूटः ॥
एषा प्रसन्नस्तिमितप्रवाहा सरिद् विदूरान्तरभावतन्वी ।मन्दाकिनी भाति नगोपकण्ठे मुक्तावली कण्ठगतेव भूमेः ॥
अयं सुजातो ऽनुगिरं तमालः प्रवालम् आदाय सुगन्धि यस्य ।कर्णार्पितेन्ऽ त् आकरवं कपोलम् अपार्थ्यकालागुरुपत्त्रलेखम् व्त् ॥
अनिग्रहत्रासविनीतसत्त्वम् अपुष्पलिङ्गात् फलबन्धिवृक्षम् ।वनं तपःसाधनम् एतद् अत्रेर् आविष्कृतोदग्रतरप्रभावम् ॥
अत्राभिषेकाय तपोधनानां सप्तर्शिहस्तोद्धृतहेमपद्माम् ।प्रवर्तयाम् आस किल्ऽ; आनुसूया त्रिस्रोतसं त्र्यम्बकमौलिमालाम् ॥
वीरासनैर् ध्यानजुषाम् ऋषीनाम् अमी समाध्यासितवेदिमध्याः ।निवातनिष्कम्पतया विभान्ति योगाधिरूढा इव शाखिनो ऽपि ॥
त्वया पुरस्ताद् उपयाचितो यः सो ऽयं वटः श्याम इति प्रतीतः ।राशिर् मणीनाम् इव गारुडानां सपद्मरागः फलितो विभाति ॥
क्वचित् प्रभा चान्द्रमसी तमोभिश् मुक्तामयी यष्टिर् इवानुविद्धा ।अन्यत्र माला सितपङ्कजानाम् इन्दीवरैर् उत्खचितान्तरेव ॥
क्वचित् खगानां प्रियमानसानां कादम्बसंसर्गवतीव ।अन्यत्र शुभ्रा शरदभ्रलेखा भक्तिर् भुवश् चन्दनकल्पितेव ॥
क्वचित् प्रभा चान्द्रमसी तमोभिश् छायाविलीनैः शबलीकृतेव ।अन्यत्र शुभ्रा शरदभ्रलेखा रन्ध्रेष्व् इवालक्ष्यनभःप्रदेशा ॥
क्वचिच् च कृष्णोरगभूषणेव भस्माङ्गरागा तनुर् ईश्वरस्य ।पश्यानवद्याङ्गि विभाति गङ्गा भिन्नप्रवाहा यमुनातरङ्गैः ॥
तमिस्रया शुभ्रनिशेव भिन्ना कुन्दस्रग् इन्दीवरमालयेव ।कृत्तिर् हरेः कृष्णमृगत्वचेव भूतिः स्मरारेर् इव कण्ठभासा ॥
दृश्यार्धया शारदमेघलेखा निर्धूतनिस्त्रिंशरुचा विशेव ।गवाक्षकालागुरुधूमराज्या हर्म्यस्थलीलेपसुधा नवेव ॥
तुषारसंघातशिला हिमाद्रेर् जात्याञ्जनप्रस्तरशोभयेव ।पतत्रिणां मनसगोचराणां त् श्रेणीव कादम्बविहंगपङ्क्त्या ॥
नितान्तशुद्धस्फुटिकाशयोगाद् वैडूर्यकान्त्या रशनावलीव ।गङ्गा रवेर् आत्मजया समेता पुष्प्यत्य् उदारं परभागलेखा ॥
समुद्रपत्न्योर् जलसंनिपाते पूतात्मनाम् अत्र किलाभिषेकात् ।तत्त्वावबोधेन विनापि भूयस् तनुत्यजां नास्ति शरीरबन्धः ॥
पुरं निषादाधिपतेर् इदं तद् यस्मिन् मया मौलिमणिं विहाय ।जटासु बद्धास्व् अरुदत् सुमन्त्रः कैकेयि कामाः फलितास् तवेति ॥
पयोधरैः पुण्यजनाङ्गनानां निर्विष्टहेमाम्बुजरेणु यस्याः ।ब्राह्मं सरः कारणम् आप्तवाचो बुद्धेर् इवाव्यक्तम् उदाहरन्ति ॥
जलानि या तीरनिखातयूपा वहत्य् अयोध्याम् अनु राजधानीम् ।तुरंगमेधावभृतवतीर्णैर् इक्ष्वाकुभिः पुण्यतरीकृतानि ॥
यां सैकतोत्सङ्गसुखोचितानां प्राज्यैः पयोभिः परिवर्धितानाम् ।सामान्यधात्रीम् इव मानसं मे संभावयत्य् उत्तरकोसलानाम् ॥
सेयं मदीया जननीव तेन मान्येन राज्ञा सरयूर् वियुक्ता ।दूरे वसन्तं शिशिरानिलैर् मां तरङ्गहस्तैर् उपगूहतीव ॥
विरक्तसंध्याकपिशं पुरस्ताद् यतो रजः पार्थिवम् उज्जिहीते ।शङ्के हनूमत्कथितप्रवृत्तिः प्रत्युद्गतो मां भरतः ससैन्यः ॥
अद्धा श्रियं पालितसंगराय प्रत्यर्पयिष्यत्य् अनघां स साधुः ।हत्वा निवृत्ताय मृधे खरादीन् संरक्षितां त्वाम् इव लक्ष्मणो मे ॥
असौ पुरस्कृत्य गुरुं पदातिः पश्चादवस्थापितवाहिनीकः ।वृद्धैर् अमात्यैः सह चीरवासा माम् अर्घ्यपाणिर् भरतो ऽभ्युपैति ॥
पित्रा निसृष्टां मदपेक्षया यः श्रियं युवाप्य् अङ्कगताम् अभोक्ता ।इयन्ति वर्षाणि तया सहोग्रम् अभ्यस्यतीव व्रतम् आसिधारम् ॥
एतावद् उक्तवति दाशरथौ तदीयाम् इच्छां विमानम् अधिदेवतया विदित्वा ।द्योतिष्पथाद् अवततार सविस्मयाभिर् उद्वीक्षितं प्रकृतिभिर् भरतानुगाभिः ॥
तस्मात् पुरःसरविभीषणदर्शितेन सेवाविचक्षणहरीश्वरदत्तहस्तः ।यानाद् अवातरद् अदूरमहीतलेन मार्गेण भङ्गिरचितस्फटिकेन रामः ॥
इक्ष्वाकुवंशगुरवे प्रयतः प्रणम्य स भ्रातरं भरतम् अर्घ्यपरिग्रहान्ते ।पर्यश्रुर् अस्वजत मूर्धनि चोपजघ्रौ तद्भक्त्यपोढपितृराह्यमहाभिषेके ॥
श्मश्रुप्रवृद्धिजनिताननविक्रियांश् च प्लक्षान् प्ररोहजटिलान् इव मन्त्रिवृद्धान् ।अन्वग्रहीत् प्रणमतः शुभदृष्टिपातैर् वार्त्तानुयोगमधुराक्षरया च वाचा ॥
दुर्जातबन्धुर् अयम् ऋक्षहरीश्वरो मे पौलस्त्य एष समरेषु पुरः प्रहर्ता ।इत्य् आदृतेन कथितौ रघुनन्दनेन व्युत्क्रम्य लक्ष्मणम् उभौ भरतो ववन्दे ॥
सौमित्रिणा तदनु संससृजे स चैनम् उत्थाप्य नम्रशिरसं भृशम् आलिनिङ्ग ।रूढेन्द्रजित्प्रहरणव्रणकर्कशेन क्लिश्यन्न् इवास्य भुजमध्यम् उरःस्थलेन ॥
रामाज्ञया हरिचमूपतयस् तदानीं कृत्वा मनुष्यवपुर् आरुरुहुर् गजेन्द्रान् ।तेषु क्षरत्सु बहुधा मदवारिधाराः शैलाधिरोहणसुखान्य् उपलेभिरे ते ॥
सानुप्लवः प्रभुर् अपि क्षणदाचराणां भेजे रथान् दशरथप्रभवानुशिष्टः ।मायाविकल्परचितैर् अपि ये तदीयैर् न स्यन्दनैस् तुलितकृत्रिमभक्तिशोभाः ॥
भूयस् ततो रघुपतिर् विलसत्पताकम् अध्यास्त कामगति सावरजो विमानम् ।दोषातनं बुधबृहस्पतियोगदृश्यस् तारापतिस् तरलविद्युद् इव्ऽआभ्रवृन्दम् ॥
तत्रेश्वरेण जगतां प्रलयाद् इवोर्वीं वर्षात्ययेन रुचम् अभ्रघनाद् इवेन्दोः ।रामेण मैथिलसुतां दशकण्ठकृच्छ्रात् प्रत्युद्धृतां धृतिमतीं भरतो ववन्दे ॥
लङ्केश्वरप्रणतिभङ्गदृढव्रतं तद् (?) वन्द्यं युगं चरणयोर् जनकात्मजायाः ।ज्येष्ठानुवृत्तिजटिलं च शिरो ऽस्य साधोर् अन्योन्यपावनम् अभूद् उभयं समेत्य ॥
क्रोशार्धं प्रकृतिपुरःसरेण गत्वा काकुत्स्थः स्तिमितजवेन पुष्पकेण ।शत्रुघ्नप्रतिविहितोपकार्यम् आर्यः साकेतोपवनम् उदारम् अध्युवास ॥
उत्तिष्ठ वत्से ननु सानुजो ऽसौ दशान्तरं तत्र समं प्रपन्ने ।अपश्यतां दाशरथी जनन्यौ छेदाद् इवोपघ्नतरोर् व्रतत्यौ ॥
उभाव् उभाभ्यां प्रणतौ हतारी यथाक्रमं विक्रमशोभिनौ तौ ।विस्पष्टम् अस्रान्धतया न दृष्टौ ज्ञातौ सुतस्पर्शसुखोपलम्भात् ॥
आनन्दजः शोकजम् अश्रु बाष्पस् तयोर् अशीतं शिशिरो बिभेद ।गङ्गासरय्वोर् जलम् उष्णत्पतं हिमाद्रिनिस्यन्द इवावतीर्णः ॥
ते पुत्रयोर् नैरृतशस्त्रमार्गान् आर्द्रान् इवाङ्गे सदयं स्पृशन्त्यौ ।अपीप्सितं क्षत्रकुलाङ्गनानां न वीरसूशब्दम् अकामयेताम् ॥
क्लेशावहा भर्तुर् अलक्षणाहं सीतेति नाम स्वम् उदीरयन्ती ।स्वर्गप्रतिष्ठस्य गुरोर् महिष्याव् अभक्तिभेदेन वधूर् ववन्दे ॥
उत्तिष्ठ वत्से ननु सानुजो ऽसौ वृत्तेन भर्ता शुचिना तवैव ।कृच्छ्रं महत् तीर्ण इति प्रियार्हां ताम् ऊचतुस् ते प्रियम् अप्य् अमिथ्या ॥
अथाभिषेकं रघुवंशकेतोः प्रारब्धम् आनन्दजलैर् जनन्योः ।निर्वर्तयाम् आसुर् अमात्यवृद्धास् तीर्थाहृतैः काञ्चनकुम्भतोयैः ॥
सरित्समुद्रान् सरसीश् च गत्वा रक्षःकपीन्द्रैर् उपपादितानि ।तस्यापतन् मूर्ध्नि जलानि जिष्णोर् विन्ध्यस्य मेघप्रभवा इवापः ॥
तपस्विवेषक्रिययापि तावद् यः प्रेक्षणीयः सुतरां बभूव ।राजेन्द्रनेपथ्यविधानशोभा रस्योदितासीत् पुनरुक्तदोषा ॥
स मौलरक्षोहरिमिश्रसैन्यस् तूर्यस्वनानन्दितपौरवर्गः ।विवेष सौधोद्गतलाजवर्षाम् उत्तोरणाम् अन्वयराजधानीम् ॥
सौमित्रिणा सावरजेन मन्दम् आधूतवालव्यजनो रथस्थः ।धृतातपत्रो भरतेन साक्षाद् उपायसंघात इव प्रवृद्धः ॥
प्रासादकालागुरुधूमराजिस् तस्याः पुरो वायुवशेन भिन्ना ।वनान् निवृत्तेन रघूद्वहेन मुक्ता स्वयं वेणिर् इवाभासे ॥
श्वश्रूजनानुष्ठितचारुवेषां कर्णीरथस्थां रघुवीरपत्नीम् ।प्रासादवातायनदृश्यबन्धैः साकेतनार्यो ऽञ्जलिभिः प्रणेमुः ॥
स्फुरत्प्रभामण्डलम् आनुसूयं सा बिभ्रती शाश्वतम् अङ्गरागम् ।रराज शुद्धेति पुनः स्वपुर्यै संदर्शित वह्निगतेव भर्त्रा ॥
वेश्मानि रामः परिबर्हवन्ति विश्राण्य सौहार्धनिधिः सुहृद्ब्यः ।बाष्पायमाणो बलिमन्निकेतम् आलेख्यशेषस्य पितुर् विवेश ॥
कृताञ्जलिस् तत्र यद् अम्ब सत्यान् नाभ्रश्यत स्वर्गफलाद् गुरुर् नः ।तच् चिन्त्यमानं सुकृतं तवेति जहार लज्जां भरतस्य मातुः ॥
तथा च सुग्रीवविभीशणादीन् उपाचरत् कृत्रिमसंविधाभिः ।संकल्पमात्रोदितसिद्धयस् ते क्रान्ता यथा चेतसि विस्मयेन ॥
सभाजनायोपगतान् स दिव्यान् मुनीन् पुरस्कृत्य हतस्य शत्रोः ।शुश्राव तेभ्यः प्रभवादि वृत्तं स्वविक्रमे गौरवम् आदधानम् ॥
प्रतिप्रयातेषु तपोधनेषु सुखाद् अविज्ञातगतार्धमासान् ।सीतास्वहस्तोपहृताग्र्यपूजान् रक्षःकपीन्द्रान् विससर्ज रामः ॥
तच् चात्मचिन्तासुलभं विमानं हृतं सुरारेः सह जीवितेन ।कैलासनाथोद्वहनाय भूयः पुष्पं दिवः पुष्पकम् अन्वमंस्त ॥
पितुर् नियोगाद् वनवासम् एवं निस्तीर्य रामः प्रतिपन्नराज्यः ।धर्मार्थकामेषु समां प्रपेदे यथा तथैवावरजेषु वृत्तिम् ॥
सर्वासु मातृष्व् अपि वत्सलत्वात् स निर्विशेषप्रतिपत्तिर् आसीत् ।षडाननापीतपयोधरासु नेता चमूनाम् इव कृत्तिकासु ॥
तेनार्थवांल् लोभपराङ्मुखेन तेन घ्नता विघ्नभयं क्रियावान् ।तेनास लोकः पितृमान् विनेत्रा तेनैव शोकापनुदेन पुत्री ॥
स पौरकार्याणि समीक्ष्य काले रेमे विदेहाधिपतेर् दुहित्रा ।उपस्थितश् चारु वपुस् तदीयं कृत्वोपभोगोत्सुकयेव लक्ष्म्या ॥
तयोर् यथाप्रार्थितम् इन्द्रियार्थान् आसेदुषोः सद्मसु चित्रवत्सु ।प्राप्तानि दुःखान्य् अपि दण्डकेषु संचिन्त्यमानानि सुखान्य् अभूवन् ॥
अथाधिकस्निग्धविलोचनेन मुखेन सीता शरपाण्डुरेण ।आनन्दयित्री परिणेतुर् आसीद् अनक्षरव्यञ्जितदोहदेन ॥
ताम् अङ्कम् आरोप्य कृशाङ्गयष्टिं वर्णान्तराक्रान्तपयोधराग्राम् ।विलज्जमानां रहसि प्रतीतः प्रप्रच्छ रामां रमणो ऽभिलाषम् ॥
सा दष्टनीवारबलीनिहिंस्रैः संबद्ध वैखानसकन्यकानि ।इयेष भूयः कुशवन्ति गन्तुं भागीरथीतीरतपोवनानि ॥
तस्यै प्रतिश्रुत्य रघुप्रवीरस् तद् (?) ईप्सितं पार्श्वचरानुयातः ।आलोकयिष्यन् मुदिताम् अयोध्यां प्रासादम् अभ्रंलिहम् आरुरोह ॥
ऋद्धापणं राजपथं स पश्यन् विगाह्यमानां सरयूं च नौभिः ।विलासिभिश् चाध्युषितानि पौरैः पुरोपकण्ठोपवनानि रेमे ॥
स किंवदन्तीं वदतां पुरोगः स्वऋत्तम् उद्दिश्य विशुद्धवृत्तः ।सर्पाधिराजोरुभुजो ऽपसर्पं पप्रच्छ भद्रं विजितारिभद्रः ॥
निर्बन्धपृष्टः स जगाद सर्वं स्तुवन्ति पौराश् चरितं त्वदीयम् ।अन्यत्र रक्षोभवनोषितायाः परिग्रहान् मानवदेव देव्याः ॥
कलत्रनिन्दागुरुणा किलैवम् अभ्याहतं कीर्तिविपर्ययेण ।अयोघनेनाय इवाभितप्तं वैदेहिबन्धोर् हृदयं विदद्रे ॥
किम् आत्मनिर्वादकथाम् उपेक्षे जायाम् अदोषाम् उत संत्यजामि ।इत्य् एकपक्षाश्रयविक्लवत्वाद् आसीत् स दोलाचलचित्तवृत्तिः ॥
निश्चित्य चानन्यनिवृत्ति वाच्यं त्यागेन पत्न्याः परिमार्ष्टुम् ऐच्छत् ।अपि स्वदेहात् किम् उतेन्द्रियार्थाद् यशोधनानां हि यशो गरीयः ॥
स संनिपात्यावरजान् हतौजास् तद्विक्रियादर्शनलुप्तहर्षान् ।कौलीनम् आत्माश्रयम् आचचक्षे तेभ्यः पुनश् चेदम् उवाच वाक्यम् ॥
राजर्षिवंशस्य रविप्रसूतेर् उपस्थितः पश्यत कीदृशो ऽयम् ।मत्तः सदाचारशुचेः कलङ्कः पयोदवाताद् इव दर्पणस्य ॥
पौरेषु सो ऽहं वहुलीभवन्तम् अपां तरङ्गेष्व् इव तैलबिन्दुम् ।सोढुं न तत्पूर्वम् अवर्णम् ईशे आलानिकं स्थाणुम् इव द्विएपेन्द्रः ॥
तस्यापनोदाय फलप्रवृत्ताव् उपस्थितायाम् अपि निर्व्यपेक्षः ।त्यक्ष्यामि वैदेहसुतां पुरस्तात् समुद्रनेमिं पितुर् आज्ञयेव ॥
अवैमि चैनाम् अनघेति किं तु लोकापवादो बलवान् मतो मे ।छाया हि भूमेः शशिनो मलत्वेन् आरोपिता शुद्धिमतः प्रजाभिः ॥
रक्षोवधान्तो न च मे प्रयासो व्यर्थः स वैरप्रतिमोचनाय ।अमर्षणः शोणितकाङ्क्षया किं पदा स्पृशन्तं दशति द्विजिह्वः ॥
तद् एष सर्गः करुणार्द्रचित्तैर् न मे भवद्भिः प्रतिषेधनीयः ।यद्य् अर्थिता निर्हृतवाच्यशल्यान् प्राणान् मया धारयितुं चिरं वः ॥
इत्य् उक्तवन्तं जनकात्मजायां नितान्तरूक्षाभिनिवेशम् ईशम् ।न कश्चन भ्रातृषु तेषु शक्तो निषेद्धुम् आसीद् अनुवर्तितुं वा ॥
स लक्ष्मणं लक्ष्मणपूर्वजन्मा विलोक्य लोकत्रयगीतकीर्तिः ।सौम्येति चाभाष्य यथार्थभाषी स्थितं निदेशे पृथग् आदिदेश ॥
प्रजावती दोहदशंसिनी ते तपोवनेषु स्पृहयालुर् एव ।सौम्येति चाभाष्य यथार्थभाषी प्रापय्य वाल्मीकिपदं त्यजैनाम् ॥
स शुश्रुवान् मातरि भार्गवेण पितुर् नियोगात् प्रहृतम् द्विषद्वत् ।प्रत्यग्रहीद् अग्रजशासनं तद् आज्ञा गुरूणां ह्य् अविचारणीया ॥
अथानुकूलश्रवणप्रतीताम् अत्रस्नुभिर् युक्तधुरं तुरंगैः ।रथं सुमन्त्र प्रतिपन्नरश्मिम् आरोप्य वैदेहसुतां प्रतस्थे ॥
सा नीयमाना रुचिरान् प्रदेशान् प्रियंकरो मे प्रिय इत्य् अनन्दत् ।नाबुद्ध कल्पद्रुमतां विहाय जातं तम् आत्मन्य् असिपत्त्रवृक्षम् ॥
जुगूह तस्याः पथि लक्ष्मणो यत् सव्येतरेण स्फुरता तद् अक्ष्णा ।आख्यातम् अस्यै गुरु भावि दुःखम् अत्यन्तलुप्तप्रियदर्शनेन ॥
सा दुर्निमित्तोपगताद् विषादात् सद्यः परिम्लानमुखारविन्दा ।राज्ञः शिवं सावरजस्य भूयाद् इत्य् आशशंसे करणैर् अबाह्यैः ॥
गुरोर् नियोगाद् वनितां वनान्ते साध्वीं सुमित्रातनयो विहास्यन् ।अवार्यतेवोत्थितवीचिहस्तैर् जह्नोर् दुहित्रा स्हितया पुरस्तात् ॥
रथात् स यन्त्रा निगृहीतवाहात् तां भ्रातृह्यायां पुलिने ऽवतार्य ।गङ्गां निषादाहृतनौविशेषस् ततार संधाम् इव सत्यसंधः ॥
अथ व्यवस्थापितवाक् कथंचित् सौमित्रिर् अन्तर्गतबाष्पकण्ठः ।औत्पातिको मेघ इवाश्मवर्षं महीपतेः शासनम् उज्जगार ॥
ततो ऽभिषङ्गानिलविप्रविद्धा प्रभ्रश्यमानाभरणस्प्रसूना ।स्वमूर्तिलाभप्रकृतिं धरित्रीं लतेव सीता सहसा जगाम ॥
इक्ष्वाकुवंशप्रभवः कथं त्वां त्यजेद् अकस्मात् पतिर् आर्यवृत्तः ।इति क्षितिः संशयितेव तस्यै ददौ प्रवेशं जननी न तावत् ॥
सा लुप्तसंज्ञा न विवेद दुःखं प्रत्यागतासुः समतप्यतान्तः ।तस्याः सुमित्रात्मजयत्नलब्धो मोहाद् अभूत् कष्टतरः प्रबोधः ॥
न चावदद् भर्तुर् अवर्णम् आर्या निराकरिष्णोर् वृजिनाद् ऋते ऽपि ।आत्मानम् एव स्थिरदुःखबाजं पुनः पुनर् दुष्कृतिनं निनिन्द ॥
आश्वास्य रामावरजः सतीं ताम् आख्यातवाल्मीकिनिकेतमार्गः ।निघ्नस्य मे भर्तृनिदेशरौक्ष्यं देवि क्षमस्वेति बभूव नम्रः ॥
सीता समुत्थाप्य जगाद वाक्यं प्रीतास्मि ते सौम्यचिराय जीव ।विडौजसा विष्णुर् इवाग्रजेन भ्रात्रा यद् इत्थं परवान् असि त्वम् ॥
श्वश्रूजनं सर्वम् अनुक्रमेण विज्ञापय प्रापितमत्प्रणामः ।प्रजानिशेकं मयि वर्तमानं सूनोर् अनुध्यायत चेतसेति ॥
वाच्यस् त्वया मद्वचनात् स राजा वह्नौ विशुद्धाम् अपि यत् समक्षम् ।मां लोकवादश्रवणाद् अहासीः श्रुतस्य किं तत् सदृशं कुलस्य ॥
कल्याणबुद्धेर् अथ वा तवायं न कामचारो मयि शङ्कनीयः ।ममैव जन्मान्तरपातकानां विपाकविस्फूर्जथुर् अप्रसह्यः ॥
उपस्थितां पूर्वम् अपास्य लक्ष्मीं वनं मया सार्धम् असि प्रपन्नः ।तद् आस्पदं प्राप्य तयातिरोषात् सोढास्मि न त्वद्भवने वसन्ती ॥
निशाचरोपप्लुतभर्तृकाणां तपस्विनीनां भवतः प्रसादात् ।भूत्वा शरण्या शरणार्थम् अन्यां कथं प्रपत्स्ये त्वयि दीप्यमाने ॥
किं वा तवात्यन्तवियोगमोघे कुर्याम् उपेक्षां हतजीविते ऽस्मिन् ।स्याद् रक्षणीयं यदि मे न तेजस् त्वदीयम् अन्तर्गतम् अन्तरायः ॥
साहं तपः सूर्यनिविष्टदृष्टिर् ऊर्ध्वं प्रसूतेस् चरितुम् यतिष्ये ।तथा यथा मे जननान्तरे ऽपि त्वम् एव भर्ता न च विप्रयोगः ॥
नृपस्य वर्णाश्रमरक्षणं यत् स एव धर्मो मनुना प्रणीतः ।निर्वासिताप्य् एवम् अतस् त्वयाहं तपस्विसामान्यम् अवेक्षणीया ॥
तथेति तस्याः प्रतिगृह्य वाचं रामानुजे दृश्टिपथं व्यतीते ।सा मुक्तकण्ठं व्यसनातिभाराच् चक्रन्द विग्ना कुररीव भूयः ॥
नृत्यं मयूराः कुसुमानि वृक्षा दर्भान् उपात्तान् विजहुर् हरिण्यः ।तस्याः प्रपन्ने समदुःखभावम् अत्यन्तम् आसीद् रुदितं वने ऽपि ॥
ताम् अभ्यगच्छद् रुदितानुसारी कविः कुशेध्माहरणाय यातः ।निषादविद्धाण्डजदर्शनोत्थः श्लोकत्वम् आपद्यत यस्य शोकः ॥
तम् अश्रु नेत्रावरणं प्रमृज्य सीता विलापाद् विरता ववन्दे ।तस्यै मुनिर् दोहदलिङ्गदर्शी दाश्वान् सुपुर्त्राशिषम् इत्य् उवाच ॥
जाने विषृश्टां प्रणिधानतस् त्वां मिथ्यापवादक्षुभितेन भर्त्रा ।तन् मा व्यथिष्ठा विषयान्तरस्थं प्राप्तासि वैदेहि पितुर् निकेतम् ॥
उथ्कातलोकत्रयकण्टके ऽपि सत्यप्रतिज्ञे ऽप्य् अविकत्थने ऽपि ।त्वां प्रत्य् अकस्मात् कलुषप्रवृत्ताव् अस्त्य् एव मन्युर् भरताग्रजे मे ॥
तवेन्दुकीर्तिः श्वशुरः सखा मे सतां भवोच्छेदकरः पिता ते ।धुरि स्थिता त्वं पतिदेवतानां किं तन् न येनासि ममानुकम्प्या ॥
तपस्विसंसर्गविनितत्सत्त्वे तपोवने वीतभया वसास्मिन् ।इतो भविष्यत्य् अनघप्रसूतेर् अपत्यसंस्कारमयो विधिस् ते ॥
अशून्यतीरां मुनिसंनिवेशैस् तमोऽपहन्त्रीं तमसां विगाह्य ।तत्सैकतोत्सङ्गबलिक्रियाभिः संपत्स्यते ते मनसः प्रसादः ॥
पुष्पं फलं चार्तवम् आहरन्त्यो बीजं च बालेयम् अकृष्टरोहि ।विनोदयिष्यन्ति नवाभिषङ्गाम् उदारवाचो मुनिकन्यकास् त्वाम् ॥
पयोघटैर् आश्रमबालवृक्षान् संवर्धयन्ती स्वबलानुरूपैः ।असंशयं प्राक् तनयोपपत्तेः स्तनंधयप्रीतिम् अवाप्स्यसि त्वम् ॥
अनुग्रहप्रत्यभिनन्दिनीं तां वाल्मीकिर् आदाय दयार्द्रचेताः ।सायं मृगाध्यासितवेदिपार्श्वं स्वम् आश्रमं शान्तमृगं निनाय ॥
ताम् अर्पयाम् आस च शोकदीनां तदागमप्रीतिषु तापसीषु ।निर्विष्टसारां पितृभिर् हिमांशोर् अन्त्यां कलां दर्श इवौषधीषु ॥
ता इङ्गुदीस्नेहकृतप्रदीपम् आस्तीर्णमेध्याजिनतल्पम् अन्तः ।तस्यै सपर्यानुपदं दिनान्ते निवासहेतोर् उटजं वितेरुः ॥
तत्राभिषेकप्रयता वसन्ती प्रयुक्तपूजा विधिनातिथिभ्यः ।वन्येन सा वल्कलिनी शरीरं पत्युः प्रजासंततये बभार ॥
अपि प्रभुः सानुशयो ऽधुना स्यात् किम् उत्सुकः शक्रजितो ऽपि हन्ता ।शशंस सीतापरिदेवनान्तम् अनुष्ठितं शासनम् अग्रजाय ॥
बभूव रामः सहसा सबाष्पस् तुषारवर्षीव सहस्यचन्द्रः ।कौलीनभीतेन गृहान् निरस्ता न तेन वैदेहसुता मनस्तः ॥
निगृह्य शोकं स्वयम् एव धीमान् वर्णाश्रमावेक्षणजागरूकः ।स भ्रातृसाधारणभोगम् ऋद्धं राज्यं रजोरिक्तमनाः शशास ॥
ताम् एकभार्यां परिवादभीरोः साध्वीम् अपि त्यक्तवतो नृपस्य ।वक्षस्य् असंघट्टसुखं वसन्ती रेजे सपत्नीरहितेव लक्ष्मीः ॥
सीतां हित्वा दशमुखरिपुर् नोपयेम यद् अन्यां तस्या एव प्रतिकृतिसखो यत् क्रतून् आजहार ।वृत्तान्तेन श्रवणविषयप्रापिणा तेन भर्तुः सा दुर्वारं कथम् अपि परित्यागदुःखं विषेहे ॥
कृतसीतापरित्यागः स रत्नाकरमेखलाम् ।बुभूजे पृथिवीपालः पृथिवीम् एव केवलाम् ॥
लवणेन विलुप्तेज्यास् तामिस्रेण तम् अभ्ययुः ।मुनयो यमुनाभाजः शरण्यं शरणार्थिनः ॥
अवेक्ष्य रामं ते तस्मिन् न प्रजह्रुः स्वतेजसा ।त्राणाभावे हि शापास्त्राः कुर्वन्ति तपसो व्ययम् ॥
प्रतिशुश्राव काकुत्स्थस् तेभ्यो विघ्नप्रतिक्रियाम् ।धर्मसंरक्षणायैव प्रवृत्तिर् भुवि शार्ङ्गिणः ॥
ते रामाय वधोपायम् आचख्युर् विबुधविषः ।दुर्जयो लवणः शूली विशूलः प्रार्थ्यताम् इति ॥
आदिदेशाथ शत्रुघ्नं तेषां क्षेमाय राघवः ।करिष्यन्न् इव नामास्य यथार्थम् अरिनिग्रहात् ॥
यः कश्चन रघूणां हि परम् एकः परंतपः ।अपवाद इवोत्सर्गं व्यावर्तयितुम् ईश्वरः ॥
अग्रजेन प्रयुक्ताशीस् तदा दाशरथी रथी ।ययौ वन्स्तह्लिः पश्यन् पुष्पिताः सुरभीर् अभीः ॥
रामादेशाद् अनुपदं सेनाङ्गं तस्य सिद्धये ।पश्चाद् अध्ययनार्थस्य धातोर् अधिर् इवाभवत् ॥
आदिष्टवर्त्मा मुनिभिः स गच्छंस् तपतां वरः ।विरराज रथपृष्ठैर् वालखिल्यैर् इवांशुमान् ॥
तस्य मार्गवशाद् एका बभूव वसतिर् यतः ।रथस्वनोत्कण्ठमृगे वाल्मीकीये तपोवने ॥
तम् ऋषिः पूजयाम् आस कुमारं क्लान्तवाहनम् ।तपःप्रभावसिद्धाभिर् विशेषप्रतिपत्तिभिः ॥
तस्याम् एवास्य यामिन्याम् अन्तर्वत्नी प्रजावती ।सुताव् असूत संपन्नौ कोशदण्डाव् इव क्षितिः ॥
संतानश्रवणाद् भ्रातुः सौमित्रिः सौमनस्यवान् ।प्राञ्जलिर् मुनिम् आमन्त्र्य प्रातर् युक्तरथो ययौ ॥
स च प्राप मधूपघ्नं कुम्भीनस्याश् च कुक्षिजः ।वनात् करम् इवादाय सत्त्वराशिम् उपस्थितः ॥
धूमधूम्रो वसाघन्धी ज्वालाबभ्रुशिरोरुहः ।क्रव्याद्गणपरीवारश् चिताग्निर् इव जङ्गमः ॥
अपशुलं तम् आसाद्य लवणं लक्ष्मणानुजः ।रुरोध संमुखीनो हि जयो रन्ध्रप्रहारिणाम् ॥
नातिपर्याप्तम् आलक्ष्य मत्कुक्षेर् अद्य भोजनम् ।दिष्ट्या त्वम् असि मे धात्रा भीग्तेनेवोपपादितः ॥
इति संतर्ज्य शत्रुघ्नं राक्षसस् तज्जिघांसया ।प्रांशुम् उत्पाटयाम् आस मुस्तास्तम्बम् इव द्रुमम् ॥
सौमित्रेर् निशितैर् बाणैर् अन्तरा शकलीकृतः ।गात्रं पुष्परजः प्राप न शाखी नैरृतेरितः ॥
विनाशात् तस्य वृक्षस्य रक्षस् तस्मै महोपलम् ।प्रजिघाय कृतान्तस्य मुष्टिं पृथग् इव स्थितम् ॥
ऐन्द्रम् अस्त्रम् उपादाय शत्रुघ्नेन स ताडितः ।सिकताभ्यो ऽपि हि परां प्रपेदे परमाणुताम् ॥
दक्षिणं दोषम् उद्यम्य राक्षसस् तम् उपाद्रवत् ।एकताल इवोपातपवनप्रेरितो गिरिः ॥
कार्ष्नेन पत्त्रिना शत्रुः स भिन्नर्हृदयः पतन् ।आनिनाय भुवः कम्पं जहाराश्रमवासिनाम् ॥
वयसां पङ्क्तयः पेतुर् हतस्योपरि रक्षसः ।तत्प्रतिद्वन्दिनो मूर्ध्नि दिव्याः कुसुमवृष्टयः ॥
स हत्वा लवणं वीरस् तदा मेने महौजसः ।भ्रातुः सोदर्यम् आत्मानम् इन्द्रजिद्वधशोभिनः ॥
तस्य संस्तूयमानस्य चरितार्थैस् तपस्विभिः ।शुशुभे विक्रमोदग्रं व्रीडयावनतं शिरः ॥
उपकूलं स कालिन्द्याः पुरीं पौरुषभूषणः ।निर्ममे निर्ममो ऽर्थेषु मथुरां मधुराकृतिः ॥
या सौराज्यप्रकाशाभिर् बभौ पौरविभूतिभिः ।स्वर्गाभिष्यन्दवमनं कृत्वेवोपनिवेशिता ॥
तत्र सौधगतः पश्यन् यमुनां चक्रवाकिनीम् ।हेम भक्तिमतीं भूमेः प्रवेणीम् इव प्रिपिये ॥
सखा दशरथस्याथ जनकस्य च मन्त्रकृत् ।संचस्कारोभयप्रीत्या मैथिलेयौ यथाविधि ॥
स तौ कुशलवोन्मृष्टगर्भक्लेदौ तदाख्यया ।कविः कुशलवाव् एव चकार किल नामतः ॥
साङ्गं च वेदम् अध्याप्य किंचिदुत्क्रान्तशैशवौ ।स्वकृतिं गापयाम् आस कविप्रथमपद्धतिम् ॥
रामस्य मधुरं वृत्तं गायन्तौ मातुर् अग्रतः ।तद्वियोगव्यथां किंचिच् छिथिलीचक्रतुः सुतौ ॥
इतरे ऽपि रघोर् वंश्यास् त्रयस् त्रेताग्नितेजसः ।तद्योगात् पतिवत्नीषु पत्नीष्व् आसन् द्विसूनवः ॥
शत्रुघातिनि शत्रुघ्नः सुबाहौ च बहुश्रुते ।मथुराविदिशे सून्वोर् निदधे पूर्वजोत्सुकः ॥
भूयस् तपोव्ययो मा भूद् वाल्मीकेर् इति सो ऽत्यगात् ।मैथिलीतनयोद्गीतनिष्पन्दमृगम् आश्रमम् ॥
वशी विवेश चायोध्यां रथ्यासंस्कारशोभिनीम् ।लवणस्य वधात् पौरैर् अतिगौरवम् ईक्षितः ॥
स ददर्श सभामध्ये सभासद्भिर् उपस्थितम् ।रामं सीतापरित्यागाद् असामण्यपतिं भुवः ॥
तम् अभ्यनन्दत् प्रणतं लवणान्तकम् अग्रजः ।कालनेमिवधात् प्रीतस् तुराषाड् इव शार्ङ्गिणम् ॥
स पृष्टः सर्वतो वार्त्ताम् आख्याद् राज्ञे न संततिम् ।प्रत्यर्पयिष्यतः काले कवेर् आद्यस्य शासनात् ॥
अथ जानपदो विप्रः शिशुम् अप्राप्तयौवनम् ।अवतार्य्ऽ; आङ्कशय्यास्थं द्वारि चक्रन्द भूपतेः ॥
शोचनीयासि वसुधे या त्वं दशरथाच् च्युता ।रामहस्तम् अनुप्राप्य कष्टात् कष्टतरं गता ॥
श्रुत्वा तस्य शुचो हेतुं गोप्ता जिह्राय राघवः ।न ह्य् अकालभवो मृत्युर् इक्ष्वाकुपदम् अस्पृशत् ॥
स मुहूर्तं सहस्वेति द्विजम् आश्वास्य दुःखितम् ।यानं सस्मार कौबेरं वैवस्वतजिगीषया ॥
आत्तशस्त्रस् तद् अध्यास्य प्रतिस्थः स रघूद्वहः ।उच्चचार पुरस् तस्य गूढरूपा सरस्वती ॥
राजन् प्रजासु ते कश्चिद् अपचारः प्रवर्तते ।तम् अन्विष्य प्रशमयेर् भवितासि ततः कृती ॥
इत्य् आप्तवचनाद् रामो विनेष्यन् वर्णविक्रियाम् ।दिशः पपात पत्त्रेण वेगनिष्कम्पकेतुना ॥
अथ धूमाभिताम्राक्षं वृक्षाखावलम्बिनम् ।ददर्श कंचिद् ऐक्श्वाकस् तपस्यन्तम् अधोमुखम् ॥
पृष्टनामान्वयो राज्ञा स किलाचष्ट धूमपः ।आत्मानं शम्बुकं नाम शूद्रं सुरपदार्थिनम् ॥
तपस्य् अनधिकारित्वात् प्रजानां तम् अघावहम् ।शीर्षच्छेद्यं परिच्छिद्य नियन्ता शस्त्रम् आददे ॥
स तद्वक्त्रं हिमक्लिष्टकिञ्जल्कम् इव पङ्कजम् ।ज्योतिष्कणाहतश्मश्रु कण्ठनालाद् अपाहरत् ॥
कृतण्डः स्वयम् राज्ञा लेभे शूद्रः सतां गतिम् ।तपसा दुश्चरेणापि न स्वमार्गविलङ्घिना ॥
रघुनाथो ऽप्य् अगस्त्येन मार्गसंदर्शितात्मना ।महौजसा संयुयुजे शरत्काल इवेन्दुना ॥
कुम्भयोनिर् अलंकारं तस्मै दिव्यपरिग्रहम् ।ददौ दत्तं समुद्रेण पीतेनेवात्मनिष्क्रयम् ॥
तं दधन् मैथिलीकण्ठनिर्व्यापारेण बाहुना ।पश्चान् निववृते रामः प्राक् परासुर् द्विजात्मजः ॥
तस्य पूर्वोदितां निन्दां द्विजः पुत्रसमागतः ।स्तुत्या निवर्तयाम् आस त्रातुर् वैवस्वताद् अपि ॥
तम् अध्वराय मुक्ताश्वं रक्षःकपिनरेश्वराः ।मेघाः सस्यम् इवाम्भोभिर् अभ्यवर्षन्न् उपायनैः ॥
दिग्भ्यो निमन्त्रिताश् चैनम् अभिजग्मुर् महर्षयः ।न भौमान्य् एव धिष्ण्यानि हित्वा ज्योतिर्मयान्य् अपि ॥
उपशल्यनिविष्टैस् तैश् चतुर्द्वारमुखी बभौ ।अयोध्या सृष्टलोकेव सद्यः पैतामही तनुः ॥
श्लाघ्यस् त्यागो ऽपि वैदेह्याः पत्युः प्राग्वंशवासिनः ।अनन्यहानेः तस्यासीत् सैव जाया हिरण्मयी ॥
विधेर् अधिकसंभारस् ततः प्रववृते मखः ।आसन् यत्र क्रियाविघ्ना राक्षसा एव रक्षिणः ॥
अथ प्राचेतसोपज्ञं रामायणम् इतस् ततः ।मैथिलेयौ कुशलवौ जगतुर् गुरुचोदितौ ॥
वृत्तं रामस्य वाल्मीकेः कृतिस् तौ किंनरस्वनौ ।किं तद् येन मनो हर्तुम् अलं स्यातां न शृण्वताम् ॥
रूपे गीते च माधुर्यम् तयोस् तज्ज्ञैर् निवेदितम् ।ददर्श सानुजो रामः शुश्राव च कुतूहली ॥
तद्गीतश्रवणैकाग्रा संसद् अश्रुमुखी बभौ ।हिमनिस्यन्दिनी प्रातर् निवाग्तेव वनस्थली ॥
वयोवेषविसंवादि रामस्य च तयोश् च सा ।जनता प्रेक्ष्य सादृश्यं नाक्शिकम्पं व्यतिष्ठत ॥
उभयोर् न तथा लोकः प्रावीण्येन विसिष्मिये ।नृपतेः प्रीतिदानेषु वीतस्पृहतया यथा ॥
गेये केन विनीतौ वां कस्य चेयं कवेः कृतिः ।इति राज्ञा स्वयं पृष्टौ तौ वाल्मीकिम् अशंसताम् ॥
अथ सावरजो रामः प्राचेतसम् उपेयिवान् ।उरिक्र्त्यात्मनो देहं राज्यम् अस्मै न्यवेदयत् ॥
स ताव् आख्याय रामाय मैथिलेयौ तद् आत्मजौ ।कविः कारुणिको वव्रे सीतायाः संपरिग्रहम् ॥
तात शुद्धा समक्षं नः स्नुषा ते जातवेदसि ।दौरात्म्याद् रक्षसस् तां तु नात्रत्याः श्रद्दधुः प्रजाः ॥
ताः स्वचारित्रम् उद्दिश्य प्रत्याययतु मैथिली ।ततः पुत्रवतीम् एनां प्रतिपत्स्ये तदाज्ञया ॥
इति प्रतिश्रुते राज्ञा जानकीम् आस्रमान् मुनिः ।शिष्यैर् आनाययाम् आस स्वसिद्धिं नियमैर् इव ॥
अन्येद्युर् अथ काकुत्स्थः संनिपात्य पुरौकसः ।कविम् आह्वाययाम् आस प्रस्तुतप्रतिपत्तये ॥
स्वरसंस्कारवत्येव पुत्राभ्यां सह सीतया ।ऋचेवोदर्चिषं सूर्यं रामं मुनिर् उपस्थितः ॥
काषायपरिवीतेन स्वपदार्पितचक्षुषा ।कविम् आह्वाययाम् आस शान्तेन वपुषैव सा ॥
जनास् तदालोकपथात् प्रतिसंहृतचक्षुषः ।तस्थुस् ते ऽवाङ्मुखाः सर्वे फलिता इव सालयः ॥
तां दृष्टिविषये भर्तुर् मुनिर् आस्थितविष्टरः ।कुरु निःसंशयं वत्से स्ववृत्ते लोकम् इत्य् अशात् ॥
अथ वाल्मीक्शिष्येण पुण्यम् आवर्जितं पयः ।आचम्योदीरयाम् आस सीता सत्यां सरस्वतीम् ॥
वाङ्मनःकर्मभिः पत्यौ व्यभिचारो यथा न मे ।तथा विश्वंभरे देवि माम् अन्तर्धातुम् अर्हसि ॥
एवम् उक्ते तया साध्व्या रन्ध्रात् सद्योभवाद् भुवः ।शातह्रदम् इव ज्योतिः प्रभामण्डलम् उद्ययौ ॥
तत्र नागफणोत्क्षिप्तसिंहासननिषेदुषी ।समुद्ररशना साक्षात् प्रादुरासीद् वसुंधरा ॥
सा सीताम् अङ्कम् आरोप्य भर्तरि प्रहितेक्षणाम् ।मा मेति व्याहरत्य् एव तस्मिन् पातालम् अभ्यगात् ॥
धरायां तस्य संरम्भं सीताप्रत्यर्पणैषिणैः ।गुरुर् विधिबलापेक्षी शमयां आस धन्विनः ॥
ऋषीन् विसृज्य यज्ञान्ते सुहृदश् च पुरस्कृतान् ।रामः सीतागतं स्नेहं निदधे तदपत्ययोः ॥
युधाजितस् तु संदेशात् स देश सिन्धुनामकम् ।ददौ दत्तप्रभावाय भरताय धृतप्रजः ॥
भरतस् तत्र गन्धर्वान् युधि निजित्य केवलम् ।आतोद्यं ग्राहयाम् आस समत्याजयद् आयुधम् ॥
स तक्षपुष्कलौ पुत्रौ राजधान्योस् तदाख्ययोः ।अभिषिच्याभिषेकार्हौ रामान्तिकम् अगात् पुनः ॥
अङ्गदं चन्द्रकेतुं च लक्ष्मणो ऽप्य् आत्मसंभवौ ।शासनाद् रघुनाथस्य चक्रे कारापथेशावरौ ॥
इत्य् आरोपितपुत्रास् ते जननीनां जनेश्वराः ।भर्तृलोकप्रपन्नानां निवापान् विदधुः क्रमात् ॥
उपेत्य मुनिवेषो ऽथ कालः प्रोवाच राघवम् ।रहःसंवादिनौ पास्येद् आवां यस् तं त्यजेर् इति ॥
तथेति प्रतिपन्नाय विवृतात्मा नृपाय सः ।आचख्यौ दिवम् अध्यास्व शासनात् परमेष्ठिनः ॥
विद्वान् अपि तयोर् द्वाःस्तहः समयं लक्ष्मणो ऽभिनत् ।भीतो दुर्वाससः शापाद् रामसंदर्शनार्थिनः ॥
स गत्वा सरयूतीरं देहत्यागेन योगवित् ।चकार वितथां भ्रातुः प्रतिज्ञां पूर्वजन्मनः ॥
तस्मिन्न् आत्मचतुर्भागे प्राङ् नाकम् अधितस्थुषि ।राघवः शिथिलं तस्थौ भुवि धर्मस् त्रिपाद् इव ॥
स निवेश्य कुशावत्यां रिपुनागाङ्कुषं कुशम् ।शरावत्यां सतां सूक्तैर् जनिताश्रुलवं लवम् ॥
उदक् प्रतस्थे स्थिरधीः सानुजो ऽग्निपुरःसरः ।अन्वितः पतिवात्सल्याद् गृहवर्जम् अयोध्यया ॥
जगृहुस् तस्य चित्तज्ञाः पदवीं हरिराक्षसाः ।कदम्बमुकुलस्थूलैर् अभिवृष्टं प्रजाश्रुभिः ॥
उपस्थितविमानेन तेन भक्तानुकम्पिना ।चक्रे त्रिदिवनिःष्रेणिः सरयूर् अनुयायिनाम् ॥
यद् गोप्रतरकल्पो ऽभुत् संमर्दस् तत्र मज्जताम् ।अतस् तदाख्यया तीर्थं पावनं भुवि पप्रथे ॥
स विभुर् विबुधांशेषु प्रतिपन्नात्ममूर्तिषु ।त्रिदशीभूतपौराणां स्वर्गान्तरम् अकल्पयत् ॥
निर्वर्त्यैवं दशमुखशिरश्छेदकार्यं सुराणां विष्वक्सेनः स्वतनुम् अविशत् सर्वलोकप्रतिष्ठाम् ।लङ्कानाथं पवनतनयं चोभयं स्थापयित्वा कीर्तिस्तम्भद्वयम् इव गिरौ दक्षिणे चोत्तरे च ॥
अथेतरे सप्त रघुप्रवीरा ज्येष्ठं पुरोजन्मतया जुणैश् च ।चक्रुः कुशं रत्नविशेषभाजं सौभ्रात्रम् एषां हि कुलानुसारि ॥
ते सेतुवार्त्तागजबन्धमुख्यैर् अभ्युच्छ्रिताः कर्मभिर् अप्य् अवन्ध्यैः ।अन्योन्यदेशप्रविभागसीमां वेलां समुद्रा इव न व्यतीयुः ॥
चतुर्भुजांशप्रभवः स तेषां दानप्रवृत्तेर् अनुपारतानाम् ।सुरद्विपानाम् इव सामयोनिर् भिन्नो ऽष्ठदा विप्रससार वंशः ॥
अथार्धरात्रे स्तिमितप्रदीपे शय्यागृहे सुप्तजने प्रबुद्धः ।कुशः प्रवासस्थकलत्रवेषाम् अदृष्टपूर्वां वनिताम् अपश्यत् ॥
सा साधुसाधारणपार्थिवर्द्धेः स्थित्वा पुरस्तात् पुरुहूतभासः ।जेतुः परेषां जयशब्दपूर्वं तस्याञ्जलिं बन्धुमतो बबन्ध ॥
अथानुपोढार्गलम् अप्य् अगारं छायाम् इवादर्शतलं प्रविष्टाम् ।सविस्मयो दाशरथेस् तनूजः प्रोवाच पूर्वार्धविषृटतल्पः ॥
लभ्दान्तरा सावरणे ऽपि गेहे योगप्रभावो न च लक्ष्यते ते ।बिभर्षि चाकारम् अनिर्वृतानां मृणालिनी हैमम् इवोपरागम् ॥
का त्वं शुभे कस्य परिग्रहो वा किं वा मदभ्यागमकारणं ते ।आचक्ष्व मत्वा वशिनां रघूणां मनः परस्त्रीविमुखप्रवृत्ति ॥
तम् अब्रवीत् सा गुरुणा नवद्या या नीतपौरा स्वपदोन्मुखेन ।तस्याः पुरः संप्रति वीतनाथां जानीहि राजन्न् अधिदेवतां माम् ॥
वसौकसाराम् अभिभूय साहं सौराज्यबद्धोत्सवया विभूत्या ।समग्रशक्तौ त्वयि सूर्यवंष्ये सति प्रपन्ना करुणाम् अवस्थाम् ॥
विशीर्णतल्पाट्टशतो निवेशः पर्यस्तशालः प्रभुणा विना मे ।विडम्बयत्य् अस्तनिमग्नसूर्यं दिनान्तम् उग्रानिलभिन्नमेघम् ॥
निशासु भास्वत्कलनूपुराणां यः संचरो ऽभूद् अभिसारिकाणाम् ।नदन्मुखोल्काविचितामिषाभिः स वाह्यते राजपथः शिवाभिः ॥
आस्फालितं यत् प्रमदाकराग्रैर् मृदङ्गधीरध्वनिम् अन्वगच्छत् ।वन्यैर् इदानीं महिषैस् तद् अम्भः शृङ्गाहतं क्रोशति दीर्घिकाणाम् ॥
चित्रद्विपाः पद्मवनावतीर्णाः करेणुभिर् दत्तमृणालभङ्गाः ।नखाङ्कुशाघातविभिन्नकुम्भाः संरब्धसिंहप्रहृतं वहन्ति ॥
स्तम्भेषु योषित्प्रतियातनानाम् उत्क्रान्तवर्णक्रमधूसराणाम् ।स्तनोत्तरीयाणि भवन्ति सङ्गान् निर्मोकपट्टाः फणिभिर् विमुक्ताः ॥
कालान्तरश्यामसुधेषु नक्तम् इतस् ततो रूढतृणाङ्कुरेषु ।त एव मुक्तागुणशुद्धयो ऽपि हर्म्येषु मूर्छन्ति न चन्द्रपादाः ॥
आवर्ज्य शाखाः सदयं च यासां पुष्पाण्य् उपात्तानि विलासिनीभिः ।वन्यैः पुलिन्दैर् इव वानरैस् ताः क्लिश्यन्त उद्यानलता मदीयाः ॥
रात्राव् अनाविष्कृतदीपभासः कान्तामुखश्रीवियुता दिवापि ।तिरस्क्रियन्ते कृमितन्तुजालैर् विच्छिन्नधूमप्रसरा गवाक्षाः ॥
बलिक्रियावर्जितसैकतानि स्नानीयसंसर्गम् अनापनुवन्ति ।उपान्तवानीरगृहाणि दृष्ट्वा शून्यानि दूये सरयूजलानि ॥
तद् अर्हसीमां वसतिं विसृज्य माम् अभ्युपैतुं कुलराजधानीम् ।हित्वा तनुं कारणमानुषीं तां यथा गुरुस् ते परमात्ममूर्तिम् ॥
तथेति तस्याः प्रणयं प्रतीतः प्रत्यग्रहीत् प्राग्रहरो रघूणाम् ।पूर् अप्य् अभिव्यक्तमुखप्रसादा शरीरबन्धेन तिरोबभूव ॥
तद् अद्भुतं संसदि रार्त्रिवृत्तं प्रातर् द्विजेभ्यो नृपतिः शशंस ।श्रुत्वा त एनं कुलराजधान्या साक्षात् पतित्वे वृतम् अभयनन्दन् ॥
कुशावतीं श्रोत्रियसात् स कृत्वा यात्रानुकूले ऽहनि सावरोधः ।अनुद्रुतो वायुर् इवाभ्रवृन्दैः सैन्यैर् अयोध्याभिमुखः प्रतस्थे ॥
सा केतुमालोपवना बृहद्भिर् विहारशैलानुगतेव नागैः ।सेना रथोदारगृहा प्रयाणे तस्याभवज् जङ्गमराजधानी ॥
तेनातपत्रामलमण्डलेन प्रस्थापितः पूर्वनिवासभूमिम् ।बभौ बलौघः शशिनोदितेन वेलाम् उदन्वान् इव नीयमानः ॥
तस्य प्रयातस्य वरूथिनीनां पीडाम् अपर्याप्तवतीव सोढुम् ।वसुंधरा विष्णुपदं द्वितीयम् अध्यारुरोहेव रजश्छलेन ॥
उद्यच्छमाना गमनाय पश्चात् पुरो निवेशे पथि च व्रजन्ती ।सा यत्र सेना ददृषे नृपस्य तत्रैव सामग्र्यमतिं चकार ॥
तस्य द्विपानां मदवारिसेकात् खुराभिघाताच् च तुरंगमाणाम् ।रेणुः प्रपेदे पथि पङ्कभावं पङ्को ऽपि रेणुत्वम् इयाय नेतुः ॥
मार्गैषिणी सा कटकान्तरेषु वैन्ध्येषु सेना बहुधा विभिन्ना ।चकार रेवेव महाविरावा बद्धप्रतिश्रुन्ति गुहामुखानि ॥
स धातुभेदारुणयाननेमिः प्रभुः प्रयाणध्वनिमिश्रतूर्यः ।व्यलङ्घयद् विन्ध्यम् उपायनानि पश्यन् पुलिन्दैर् उपपादितानि ॥
तीर्थे तदीये गजसेतुबन्धात् प्रतीपगाम् उत्तरतो ऽस्य गङ्गाम् ।अयत्नवालग्व्यजनीबभूवुर् हंसा नभोलङ्घनलोलक्पक्षाः ॥
स पूर्वजानां कपिलेन रोषाद् भस्मावशेषीकृतविग्रहाणाम् ।सुरालयप्राप्तिनिमित्तम् अम्भस् त्रैस्रोतसं नौलुलितं ववन्दे ॥
इत्य् अध्वनः कैश्चिद् अहोभिर् अन्ते कूलं समासाद्य कुशः सरय्वाः ।वेदिप्रतिष्ठान् वितताध्वराणां यूपान् अपश्यच् छतशो रघूणाम् ॥
आधूय शाखाः कुसुमद्रुमाणां स्पृष्ट्वा च शीतान् सरयूतरङ्गान् ।तं क्लान्तसैन्यं कुलराजधान्याः प्रत्युज्जगामोपवनान्तवायुः ॥
अथोपशल्ये रिपुमग्नशल्यस् तस्याः पुरः पौर्सखः स राजा ।कुलध्वजस् तानि चलध्वजानि निवेशयाम् आस बली बलानि ॥
तां शिल्पिसंघाः प्रभुणा नियुक्तास् तथागतां संभृतसाधनत्वात् ।पुरं नवीचक्रुर् अपां विसर्गान् मेघा निदाघग्लपिताम् इवोर्वीम् ॥
ततः सपर्यां सपशूपहारां पुरः परार्ध्यप्रतिमागृहायाः ।उपोषितैर् वास्तुविधानविद्भिर् निर्वर्तयाम् आस रघुपवीरः ॥
तस्याः स राजोपपदं निशान्तं कामीव कान्ताहृदयं प्रविश्य ।यथार्हम् अन्यैर् अनुजीविलोकं संभावयाम् आस गृहैस् तदीयैः ॥
सा मन्दुरासंश्रयिभिस् तुरंगैः शालाविधिस्तम्भगतैश् च नागैः ।पूर् आबभासे विपणिस्थपण्या सर्वाङ्गनद्धाभरणेव नारी ॥
वसन् स तस्यां वसतौ रघूणां पुराणशोभाम् अधिरोपितायाम् ।न मैथिलेयः स्पृहयां बभूव भर्त्रे दिवो नाप्य् अलकेश्वराय ॥
अथास्य रत्नग्रथितोत्तरीयम् एकान्तपाण्डुस्तनलम्बिहारम् ।निःश्वासहार्यांशुकम् आजगाम घर्मः प्रिया वेषम् इवोपदेष्टुम् ॥
अगस्त्यचिह्नाद् अयनात् समीपं दिग् उत्तरा भास्वति संनिवृत्ते ।आनन्दशीतम् इव भाष्पवृष्टिं हिमस्रुतिं हैमवतीं ससर्ज ॥
प्रवृद्धतापो दिवसो ऽतिमात्रम् अत्यर्थम् एव क्षणदा च तन्वी ।उभौ विरोधक्रियया विभिन्नौ जायापती सानुशयाव् इवास्ताम् ॥
दिने दिने शैवलवन्त्य् अधस्तात् सोपानपर्वाणि विमुञ्चद् अम्भः ।उद्दण्डपद्मं गृहदीर्घिकाणां नारीनितम्बद्वयसं बभूव ॥
वनेषु सायनतनमल्लिकानां विजृम्भणोद्गन्धिषु कुड् मलेषु ।प्रत्येकनिक्षिप्तपदः सशब्दं संख्याम् इवैषां भ्रमरश् चकार ॥
स्वेदानुविद्धार्द्रनखक्षताङ्के संदष्टभूयिष्ठशिखं कपोले ।च्युतं न कर्णाद् अपि कामिनीनां शिरीषपुष्पं सहसा पपात ॥
यन्त्रप्रवाहैः शिशिरैः परीतान् रसेन धौतान् मलयोद्भवस्य ।शिलाविशेषान् अधिशय्य निन्युर् धारागृहेष्व् आतपम् ऋद्धिमन्तः ॥
स्नानार्द्रमुक्तेष्व् अनुधूपवासं विन्यस्तसायन्तनमल्लिकेषु ।कामो वसन्तात्ययमन्दवीर्यः केशेषु लेभे बलम् अङ्गनानाम् ॥
आपिञ्जरा बद्धरजःकणत्वान् मञ्जर्य् उदाराशुशुभे ऽर्जुनस्य ।दग्ध्वापि देहं गिरिशेन रोषात् खण्डीकृता ज्येव मनोभ्वस्य ॥
मनोज्ञगन्धं सहकारभङ्गं पुराणसीधुं नवपाटलं च ।संबध्नता काइजनेषु दोषाः सर्वे निदाघावधिना प्रमृष्टाः ॥
जनस्य तस्मिन् समये विगाढे बभूवतुर् द्वौ सविशेषकान्तौ ।तापापनोदक्षमपाद स चोदयस्थो नृपतिः शशी च ॥
अथोर्मिलोलोन्मदराजहंसे रोधोलतापुष्पवहे सरय्वाः ।विहर्तुम् इच्छा वनितासखस्य तस्याम्भसि ग्रीष्मसुखे बभूव ॥
स तीरभूमौ विहितोपकार्याम् आनायिभिस् ताम् अपकृष्टनक्राम् ।विगाहितुं श्रीमहिमानुरूपं प्रचक्रमे चक्रधरप्रभावः ॥
सा तीरसोपानपथावताराद् अन्योन्यकेयूरविघट्टिनीभिः ।सनूपुरक्षोभपदाभिर् आसीद् उद्विग्नहंसा सरिद् अङ्गनाभिः ॥
परस्पराभ्युक्षणतत्पराणां तासां नृपो मज्जनरागदर्शी ।नौसंश्रयः पार्श्वगतां किरातीम् उपात्तवालव्यजनां बभाषे ॥
पश्यावरोधैः शतशो मदीयैर् विगाह्यमानो गलिताङ्गरागैः ।संध्योदयः साभ्र इवैष वर्णं पुष्यत्य् अनेकं सरयूप्रवाहः ॥
विलुप्तम् अन्तःपुरसुन्दरीणां यद् अञ्जनं नौलुलिताभिर् अद्भिः ।तद् बध्नतीभिर् मदरागशोभां विलोचनेषु प्रतिमुक्तम् आसाम् ॥
एता गुरुश्रोणिपयोधरत्वाद् आत्मानम् उद्वोहुढुम् अशक्नुवन्त्यः ।गाढाङ्गदैर् बाहुभिर् अस्पु बालाः क्लेशोत्तरं रागवशात् प्लवन्ते ॥
अमी शिरीषप्रसवावतंसाः प्रभ्रंशिनो वारिविहारिणीनाम् ।पारिप्लवाः स्रोतसि निम्नगायाः शैवाललोलांश् छलयन्ति मीनान् ॥
आसां जलास्फालनतत्पराणां मुक्ताफलस्पर्धिषु शीकरेषु ।पयोधरोत्सर्पिषु शीर्यमाणाः संलक्ष्यते न च्छिदुरो ऽपि हारः ॥
आवर्तशोभा नतनाभिकान्तेर् भङ्ग्यो भ्रुवां द्वन्द्वचराःस्तनानाम् ।जातानि रूपावयवोपमानान्य् अदूरवर्तीनि विलासिनीनाम् ॥
तीरस्थलीबर्हिभिर् उत्कलापैः प्रस्निग्धकेकैर् अभिनन्द्यमानम् ।श्रोत्रेषु संमूर्छति रक्तम् आसां गीतानुगं वारिमृदङ्गवाद्यम् ॥
संदष्टवस्त्रेष्व् अबलानितम्बेष्व् इन्दुप्रकाशान्तरितोडुकल्पाः ।अमी जलापूरितसूत्रमार्गा मौनं भजन्ते रशनाकलापाः ॥
एताः करोत्पीडितवारिधारा दर्पात् सखीभिर् वदनेषु सिक्ताः ।वक्रेतराग्रैर् अलकैस् तरुण्यश् चूर्णारुणान् वारिलवान् वमन्ति ॥
उद्बद्धकेशश् च्युतपत्त्ररेखो विश्लेषिमुक्ताफलपत्त्रवेष्टः ।मनोज्ञ एव प्रमदामुखानाम् अम्भोविहाराकुलितो ऽपि वेषः ॥
स नौविमानाद् अवतीर्य रेमे विलोलहारः सह ताभिर् अप्सु ।स्कन्धावलग्नोद्धृतपद्मिनीकः करेणुभिर् वन्य इव द्विपेन्द्रः ॥
ततो नृपेनानुगताः स्त्रियस् ता भ्राजिष्णुना सातिशयं विरेजुः ।प्राग् एव मुक्ता नयनाभिरामाः प्राप्येन्द्रनीलं किम् उतोन्मयूखम् ॥
वर्णोदकैः काञ्चनशृङ्गमुक्तैस् तम् आयताक्ष्यः प्रणयाद् असिञ्चन् ।तथागतः सो ऽतिररां बभासे सधातुनिस्यन्द इवाद्रिराजः ॥
तेनावरोधप्रमदासखेन विगाहनानेन सरिद्वरां ताम् ।आकाशगङ्गारतिर् अप्सरोभिर् वृतो मरुत्वान् अनुयातलीलः ॥
यत् कुम्भयोनेर् अदिगम्य रामः कुशाय राज्येन समं दिदेश ।तद् अस्य जैत्राभरणं विहर्तुर् अज्ञातपातं सलिले ममज्ज ॥
स्नात्वा यथाकामम् असौ सदारस् तीरोपकार्यां गतमात्र एव ।दिव्येन शून्यं वलयेन बाहुम् उपोढनेपथ्यविधिर् ददर्श ॥
जयश्रियः संवननं यतस् तद् आमुक्तपूर्वं गुरुणा च यस्मात् ।सेहे ऽस्य न भ्रंशम् अतो न लोभात् स तुल्यपुष्पाभरणो हि धीरः ॥
ततः समाज्ञापयद् आशु सर्वान् आनायिनस् तद्विचये नदीष्णान् ।वन्ध्यश्रमास् ते सरयूं विगाह्य तम् ऊचुर् आम्लानमुखप्रसादाः ॥
कृतः प्रयत्नो न च देव लब्धं मग्नं पयस्य् आभरणोत्तमं ते ।नागेन लौल्यात् कुमुदेन नूनम् उपात्तम् अन्तर्ह्रदवासिना तत् ॥
ततः स कृत्वा धनुर् आततज्यं धनुर्धरः कोपविलोहिताक्षः ।गारुत्मतं तीरगतस् तरस्वी भुजंगनाशाय समाददे ऽस्त्रम् ॥
तस्मिन् ह्रदः संहितमात्र एव क्षोभात् समाविद्धतरङ्गहस्तः ।रोधांस्य् अभिघ्नन्न् अवपातमग्नः करीव वन्यः परुषं ररास ॥
तस्मात् समुद्राद् इव मथ्यमानाद् उद्वृत्तनक्रात् सहसोन्ममज्ज ।लक्ष्म्येव सार्धं सुरराजवृक्षः कन्यां पुरस्कृत्य भुजंगराजः ॥
विभूषणप्रत्युपहारहस्तम् उपस्थितं वीक्ष्य विशांपतिस् तम् ।सौपर्णम् अस्त्रं प्रतिसंजहार प्रहेष्व् अनिर्बन्धरुषो हि सन्तः ॥
त्रैलोक्यनाथप्रभवं प्रभावात् कुशं द्विषाम् अङ्कुशम् अस्त्रविद्वान् ।मानोनन्तेनाप्य् अभिवन्द्य मूर्ध्ना मूर्धाभिषिक्तं कुमुदो बभाषे ॥
अवैमि कार्यान्तरमानुषस्य विष्णोः सुताख्याम् अपरां तनुं त्वाम् ।सो ऽहं कथं नाम तवाचरेयम् आराधनीयस्य धृतेर् विभातम् ॥
कराभिघातोत्थितकन्दुकेयम् आलोक्य बालातिकुतूहलेन ।जवात् पतज् ज्योतिर् इवान्तरिक्षाद् आदत्त जत्राभरणं त्वदीयम् ॥
तद् एतद् आजानुविलम्बिना ते ज्याघातरेखाकिण लाञ्छनेन ।भुजेन रक्षापरिघेण भूमेर् उपैतु योगं पुनर् अंसलेन ॥
इमां स्वसारं च यवीयसीं मे कुमुद्वतीं नार्हसि नानुमन्तुम् ।आत्मापराधं नुदतीं चिराय शुश्रूषया पार्थिव पादयोस् ते ॥
इत्य् ऊचिवान् उपहृताभरणः क्षितीशं श्लाघ्यो भवान् स्वजन इत्य् अनुभाषितारम् ।संयोजयां विधिवद् आस समेतबन्धुः कन्यामयेन कुमुदः कुलभूषणेन ॥
तस्याः स्पृष्टे मनुजपतिना साहचर्याय हस्ते माङ्गल्योर्णावलयिनि पुरः पावकस्योच्छिखस्य ।दिव्यस् तूर्यध्वनिर् उदचरद् व्यश्नुवानो दिगन्तान् गन्धोदग्रं तदनौ ववृषुः पुष्पम् आश्चर्यमेघाः ॥
इत्थं नागस् त्रिभुवनगुरोर् औरसं मैथिलेयं लब्ध्वा बन्धुं तम् अपि च कुशः पञ्चमं तक्षकस्य ।एकः शङ्कां पितृवधरिपोर् अत्यजद् वैनतेयाच् छान्तव्यालाम् अवनिम् अपरः पौरकान्तः शशास ॥
ऐथिं नाम काकुत्स्थात् पुत्रं आपकुमुद्वती ।पश्चिमाद् यामिनीयामात् प्रसादम् इव चेतना ॥
स पितुः पितृमान् वंशं पुत्रं आपकुमुद्वती ।अपुनात् सवितेवोभौ मार्गाव् उत्तरदक्षिणौ ॥
तम् आदौ कुलविद्यानाम् अर्थम् अर्थविदां वरः ।पश्चात् पार्थिवकन्यानां पाणिम् अग्राहयत् पिता ॥
जात्यस् तेनाभिजातेन शूरः शौर्यवता कुशः ।अमन्यतैकम् आत्मानम् अनेकं वशिना वशी ॥
स कुलोचितम् इन्द्रस्य साहायकम् उपेयिवान् ।जघान समरे दैत्यं दुर्जयं तेन सो ऽवधि ॥
तं स्वसा नागराजस्य कुमुदस्य कुमुद्वती ।अन्वगात् कुमुदानन्दं शशाङ्कम् इव कौमुदी ॥
तयोर् दिवस्पतेर् आसीद् एकः सिंहासनार्धबाक् ।द्वितीयापि सखी शच्याः पारिजातांशभागिनी ॥
तदात्मसंभवं राज्ये मन्त्रिवृद्दाः समादधुः ।स्मरन्तः पश्चिमाम् आज्ञां भर्तुः संग्रामयायिनः ॥
ते तस्य कल्पयाम् आसुर् अभिषेकाय शिल्पिभिः ।विमानं नवम् उद्वेदि चतुःस्तम्भप्रतिष्टम् ॥
तत्रैनं हेमकुम्भेषु संभृतैस् तीर्थवारिभिः ।उपतस्थुः प्रकृतयो भद्रपीठोपवेशितम् ॥
नदध्बिः स्निग्धगम्भीरं तूर्यैर् आहतपुष्करैः ।अन्वमीयत कल्याणं तस्याविच्छिन्नसंतति ॥
दूर्वायवाङ्कुरप्लक्षत्वगभिन्नपुटोत्तरान् ।ज्ञातिवृद्धैः प्रयुक्तान् स भेजे नीराजनाविधीन् ॥
पुरोहितपुरोगास् तं जिष्णुं जैत्रैर् अथर्वभिः ।उपचक्रमिरे पूर्वम् अभिषेक्तुं द्विजातयः ॥
तस्यौघमहती मूर्ध्नि निपतन्ती व्यरोचत ।सशब्दम् अभिषेकश्रीर् गङ्गेव त्रिपुरद्विषः ॥
स्तूयमानः क्षणे तस्मिन्न् अलक्ष्यत स बन्दिभिः ।प्रवृद्ध इव प्रजन्यः चातकैर् अभिनन्दितः ॥
तस्य सन् मन्त्रपूताभिः स्नानम् अद्भिः प्रतीच्छतः ।ववृधे वैद्युतस्याग्नेर् वृष्टिसेकाद् इव द्युतिः ॥
स तावद् अभिषेकान्ते स्नातकेभ्यो ददौ वसु ।यावत् तेषां समाप्येरन् यज्ञाः पर्याप्तदक्षिणाः ॥
ते प्रीतमनसस् तस्मै याम् आशिषम् उदीरयन् ।सा तस्य कर्मनिर्वृत्तैर् दूरं पश्चात्कृता फलैः ॥
बन्धच्छेदं स बद्धानां वधार्हाणाम् अवध्यताम् ।धुर्याणां च धुरो मोक्षम् अदोहं चादिषद् गवाम् ॥
क्रीडापतत्रिणो ऽप्य् अस्य पञ्जरस्थाः शुकादयः ।लब्धमोक्षास् तदादेशाद् यथेष्टगतयो ऽभवन् ॥
ततः कक्षान्तरन्यस्तं गजदन्तासनं शुचि ।सोत्तरच्छदम् अध्यास्त नेपथ्यग्रहणाय सः ॥
तं धूपाश्यानकेशान्तं तोयनिर्णिक्तपाणयः ।आकल्पसाधनैस् तैस् तैर् उपसेदुः प्रसाधकाः ॥
तेऽ; स्य मुक्तागुणोन्नद्धं मौलिम् अन्तर्गतस्रजम् ।प्रत्यूपुः पद्मरागेण प्रभामण्डलशोभिना ॥
चन्दनेनाङ्गरागं च मृगनाभिसुगन्धिना ।समापय्य ततश् चक्रुः पत्त्रं विन्यस्तरोचनम् ॥
आमुक्ताभरणः स्रग्वी हंसचिह्नदुकूलवान् ।आसीद् अतिशयप्रेक्ष्यः स राज्यश्रीवधूवरः ॥
नेपथ्यदर्शिनश् छाया तस्यादर्शे हिरण्मये ।विरराजोदिते सूर्ये मेरौ कल्पतरोर् इव ॥
स राजककुदव्यग्रपाणिभिः पार्श्ववरिभिः ।ययाव् उदीरितालोकः सुधर्मानवमां सभाम् ॥
वितानसहितं तत्र भेजे पैतृकम् आसनम् ।चूडामणिभिर् उद्घृष्टपादपीठं महीक्षिताम् ॥
शुशुभे तेन चाक्रान्तं मङ्गलायतनं महत् ।श्रीवत्सलक्षणं वक्षः कौस्तुभेनेव कैशवम् ॥
बभौ भूयः कुमारत्वाद् आधिराज्यम् अवाप्य सः ।रेखा भावाद् उपारूढः सामग्र्यम् इव चन्द्रमाः ॥
प्रसन्नमुखरागं तं स्मितपूर्वाभिभाषिणम् ।मूर्तिमन्तम् अमन्यन्त विश्वासम् अनुजीविनः ॥
स पुरं पुरुहूतश्रीः कल्पद्रुमनिभध्वजाम् ।क्रममाणश् चकार द्यां नागेनैरावतौजसा ॥
तस्यैकस्योच्छ्रितं छत्त्रं मूर्ध्नि तेनामलत्विषा ।पूर्वराजवियोगौष्म्यं कृत्स्नस्य जगतो हृतम् ॥
धूमाद् अग्नेः शिखाः पश्चाद् उदयाद् अंशवो रवेः ।सो ऽतीत्य तेजसां वृत्तिं समम् एवोत्थितो गुणैः ॥
तं प्रीतिविशदैर् नेत्रैर् अन्वयुः पौरयोषितः ।शरत्प्रसन्नैर् ज्योतिर्भिर् विभावर्य इव ध्रुवम् ॥
अयोध्यादेवताश् चैनं प्रशस्तायतनार्चिताः ।अनुदध्युर् अनुध्येयं सांनिध्यैः प्रतिमागतैः ॥
यावन् नाश्यायते वेदिर् अभिषेकजलाप्लुता ।तावद् एवास्य वेलान्तं प्रतापः प्राप दुःसहः ॥
वसिष्ठस्य गुरोर् मन्त्राः सायकास् तस्य धन्विनः ।किं तत् साध्यं यद् उभये साधयेयुर् न संगताः ॥
स धर्मस्थसखः शश्वद् अर्थिप्रत्यर्थिनां स्वयम् ।ददर्श संशयच्छेद्यान् व्यवहारान् अतन्द्रितः ॥
ततः परम् अभिव्यक्तासौमनस्यनिवेदितैः ।युयोज पाकाभिमुखैर् भृत्यान् विज्ञापनाफलैः ॥
प्रजास् तद्गुरुणा नद्यो नभसेव विवर्धिताः ।तस्मिंस् तु भूयसीं वृद्धिं नभस्ये ता इवाययुः ॥
यद् उवाच न तन् मिथ्या यद् ददौ न जहार तत् ।सो ऽभूद् भग्नव्रतः शत्रून् उद्धृत्य प्रतिरोपयन् ॥
वयोरूपविभूतीनाम् एकैकं मदकारणम् ।तानि तस्मिन् समस्तानि न तस्योत्सिषिचे मनः ॥
इत्थं जनितरागासु प्रकृतिष्व् अनुवासरम् ।अक्षोभ्यः स नवो ऽप्य् आसीद् दृढमूल इव द्रुमः ॥
अनित्याः शत्रवो बाह्या विप्रकृष्टाश् च ते यतः ।अतः सो ऽभ्यन्तरान् नित्यान् षट् पूर्वम् अजयद् रिपून् ॥
प्रसादाभिमुखे तस्मिंश् चपलापि स्वभावतः ।निकषे हेमरेखेव श्रीर् आसीद् अनपायिनी ॥
कातर्यं केवला नीतिः शौर्यं श्वापदचेष्टितम् ।अतः सिद्धिं समेताभ्याम् उभाभ्याम् अन्वियेष सः ॥
न तस्य मण्डले राज्ञो न्यस्तप्रणिधिदीधितेः ।अदृष्टम् अभवत् किंचिद् व्यभ्रस्येव विवस्वतः ॥
रात्रिंदिवविभागेषु यद् आदिष्टं महीक्षिताम् ।तत् सिषेवे नियोगेन स विकल्पपराङ्मुखः ॥
मन्त्रः प्रतिदिनं तस्य बभूव सह मन्त्रिभिः ।स जातु सेव्यमानो ऽपि गुप्तद्वारो न सूच्यते ॥
परेषु स्वेषु च क्षिप्तैर् अविज्ञातपरस्परैः ।सो ऽपसर्पैर् जजागार यथाकालं स्वपन्न् अपि ॥
दुर्गाणि दुर्ग्र्हाण्य् आसंस् तस्य रोद्धुर् अपि द्विषाम् ।न हि सिंहो गजास्कन्दी भयाद् गिरिगुहाशयः ॥
बह्व्यमुख्याः समारम्भाः प्रत्यवेक्ष्या निरत्ययाः ।गर्भशालिसधर्माणस् तस्य गूढं विपेचिरे ॥
अपथेन प्रववृते न जातूपचितो ऽपि सः ।वृद्धौ नदीमुखेनैव प्रस्थानं लवणाम्भसः ॥
कामं प्रत्कृतिवैराग्यं सद्यः शमयितुं क्षमः ।यस्य कार्यः प्रतीकारः स तन् नैवोदपादयत् ॥
शकेष्व् एवाभवद् यात्रा तस्य शक्तिमतः सतः ।समीरणसहायो ऽपि नाम्भःप्रार्थी दवानलः ॥
न धर्मम् अर्थकामाभ्यां बबाधे न च तेन तौ ।नार्थं कामेन कामं वा सो ऽर्थेन सदृशस् त्रिषु ॥
हीनान्य् अनुपकर्त्ःणि प्रवृद्धानि विकुर्वते ।तेन मध्यमशक्तीनि मित्राणि स्ह्तापितान्य् अतः ॥
परात्मनोः परिच्छिद्य शक्त्यादीनां बलाबलम् ।ययाव् एभिर् बलिष्ठश् चेत् परस्माद् आस्त सो ऽन्यथा ॥
कोशेनाश्रयणीयत्वम् इति तस्यार्थसंग्रहः ।अम्बुगर्भो हि जीमूतश् चातकैर् अभिनन्द्यते ॥
परकर्मापहः सो ऽभूद् उद्यतः स्वेषु कर्मसु ।आवृणोद् आत्मनो रन्ध्रं रन्ध्रेषु प्रहरन् रिपून् ॥
पित्रा संवर्धितो नित्यं कृतास्त्रः सांपरायिकः ।तस्य दण्डवतो दण्डः स्वदेहान् न व्यशिष्यत ॥
सर्पस्येव शिरोरत्नं नास्य शक्तित्रयं परः ।स चकर्ष परस्मात् तद् अयस्कान्त इवायसम् ॥
वापीष्व् इव स्रवन्तीषु वनेषूपवनेष्व् इव ।सार्थाः स्वैरं स्वकीयेषु चेरुर् वेश्मस्व् इवाद्रिषु ॥
तपो रक्षन् स विघ्नेभ्यस् तस्करेभ्यश् च संपदः ।यथास्वम् आश्रमैश् चक्रे वर्णैर् अपि षड्संशभाक् ॥
खनिभिः सुषुवे रत्नं क्षेत्रैः सस्यं वनैर् गजान् ।दिदेश वेतनं तस्मै रक्षासदृशम् एव भूः ॥
स गुणानां बलानां च षण्णां षण्मुखविक्रमः ।बभूव विनियोगज्ञः साधनीयेषु वस्तुषु ॥
इति क्रमात् प्रयुञ्जानो राज नीतिं चतुर्विधाम् ।आ तीर्थाद् अप्रतीघातं स तस्याः फलम् आनशे ॥
कूटयुद्धविधिज्ञे ऽपि तस्मिन् सन्मार्गयोधिनि ।भेजे ऽभिसारिकावृत्तिं जयश्रीर् वीरगामिनी ॥
प्रायः प्रतापभग्नत्वाद् अरीणां तस्य दुर्लभः ।रणो गन्धविपस्येव गन्धभिन्नान्यदन्तिनः ॥
प्रवृद्धौ हीयते चन्द्रः समुद्रो ऽपि तथाविधः ।स तु तसमवृद्धिश् च न चाभूत् ताव् इव क्षयी ॥
सन्तस् तस्याभिगमनाद् अत्यर्थं महतः कृषाः ।उदधेर् इव जीमूताः प्रापुर् दातृत्वम् अर्थिनः ॥
स्तूयमानः स जिह्राय स्तुत्यम् एव समाचरन् ।तथापि ववृधे तस्य तत्कारिद्वेषिनो यशः ॥
दुरितं दर्शनेन घ्नंस् तत्त्वार्थेन नुदंस् तमः ।प्रजाः स्वतन्त्रयां चक्रे शश्वत् सूर्य इवोदितः ॥
इन्दोर् अगतयः पद्मे सूर्यस्य कुमुदे ऽंशवः ।गुणास् तस्य विपक्षे ऽपि गुणिनो लेभिरे ऽन्तरम् ॥
पराभिसंधानपरं यद्य् अप्य् अस्य विचेष्टितम् ।जिगीषोर् अश्वमेधाय धर्म्यम् एव बभूव तत् ॥
एवम् उद्यन् प्रभावेण शास्त्ग्रनिर्दिष्टवर्त्मना ।वृषेव देवो देवानां राज्ञां राजा बभूव सः ॥
पञ्चमं लोकपालानां तम् ऊचुः साम्ययोगतः ।भूतानां महताम् षष्ठम् अष्टमं कुलभूभृताम् ॥
दूरापवर्जितच्छत्त्रैस् तस्याज्ञां शासनार्पिताम् ।दधुः शिरोभिर् भूपाला देवः पौरंदरीम् इव ॥
ऋत्विजः स तथानर्च दक्षिणाभिर् महाक्रतौ ।यथा साधारणीभूतं नामास्य धनदस्य च ॥
इन्द्राद् वृष्टिर् नियमितगदोद्रेकवृत्तिर् यमो ऽभूद् यादोनाथः शिवजलपथः कर्मणे नौचराणाम् ।पूर्वापेक्षी तदनु विदधे कोशवृद्धिं कुबेरस् तस्मिन् दण्डोपनतचरितं भेजिरे लोकपालाः ॥
स नैषधस्यार्थपतेः सुतायाम् उत्पादयाम् आस निषिद्धशत्रुः ।अनूनसारं निषधान् नगेन्द्रात् पुत्रं यम् आहुर् निषधाख्यम् एव ॥
तेनोरुवीर्येण पिता प्रजायै कल्पिष्यमाणेन ननन्द यूना ।सुवृष्तियोगाद् इव जीवलोकः सस्येन संपत्तिफलात्मकेन ॥
शब्दादि निर्विश्य सुखं चिराय तस्मिन् प्रतिष्ठापितराजशब्दः ।कौमुद्वतेयः कुमुदावदातैर् द्याम् अर्जितां कर्मभिर् आरुरोह ॥
पौत्रः कुशस्यापि कुशेशयाक्षः ससागरां सागरधीरचेताः ।एकातपोअत्रां भुवम् एकवीरः पुरार्गलादीर्घभुजो बुभोज ॥
तस्यानलौजास् तनयस् तदन्ते वंशश्रियं प्राप नलाभिधानः ।यो नड्वलानीव गजः परेषां बलान्य् अमृद्नान् नलिनाभवक्त्रः ॥
नभश्चरैर् गीतयश्यामतनुं तनूजम् नभस्तलश्यामतनुं तनूजम् ।ख्यातं नभःशब्दमयेन नाम्ना कान्तं नभोमासम् इव प्रजानाम् ॥
तस्मै विष्र्ज्योत्तरकोसलानां धर्मोत्तरस् तत् प्रभवे प्रभुत्वम् ।मृगैर् अजर्यं जरस्पोदैष्टम् अदेहबन्धाय पुनर् बबन्ध ॥
तेन द्विपानाम् इव पुण्डरीको राज्ञाम् अजय्यो ऽजनि पुण्डरीकः ।शान्ते पितर्य् आहृतपुण्डरीका यं पुण्डरीकाक्षम् इवाश्रिता श्रीः ॥
स क्षेमधन्वानम् अमोघधन्वा पुत्रं प्रजाक्षेमविधानदक्षम् ।क्ष्मां लम्भयित्वा क्षमयोपपन्नं वने तपः क्षान्ततरश् चचार ॥
अनीकिनीनां समरे ऽग्रयायी तस्यापि देवप्रतिमः सुतो ऽभूत् ।व्यश्रूयतानीकपदावसानं देवादि नाम त्रिदिवे ऽपि यस्य ॥
पिता समाराधनतत्परेण पुत्रेण पुत्री स यथैव तेन ।पुत्रस् तथैवाधिकवत्सलेन स तेन पित्रा पितृमान् बभूव ॥
पूर्वस् तयोर् आत्मसमे चिरोढाम् आत्मोद्भवे वर्णचतुष्टयस्य ।धुरं निधायैकनिधिर् गुणानाम् जगाम यज्वा यजमानलोकम् ॥
वशी सुतस् तस्य वशंवदत्वात् स्वेषाम् इवासीद् द्विषताम् अपीष्टः ।सकृद् (?) विविग्नान् अपि हि प्रयुक्तं माधुर्यम् ईष्टे हरिणान् ग्रहीतुम् ॥
अहीनगुर् नाम स गां समग्राम् अहीनबाहुद्रविणः शशास ।यो हीन संसर्गपराङ्मुखत्वाद् माधुर्यम् ईष्टे हरिणान् ग्रहीतुम् ॥
गुरोः स चानन्तरम् अन्तर्ज्ञः पुंसां पुमान् आद्य इवावतीर्णः ।उपक्रमैर् अस्खलितैश् चतुर्भिश् चतुर्दिगीशश् चतुरो बभूव ॥
तस्मिन् प्रयाते परलोकयात्रां जेतर्य् अरीणां तनयं तदीयम् ।उच्चैःशिरस्त्वाज् जितपारियात्रं लक्ष्मीः सिषेवे किल पारियात्रम् ॥
तस्याभवत् सूनुर् उदारशीलः शिलः शिलापट्टविशालवक्षाः ।जितारिपक्षो ऽपि शिलीमुखैर् यः शालीनताम् अव्रजद् ईड्यमानः ॥
तम् आत्मसंपन्नम् अनिन्दितात्मा कृत्वा युवानं युवराजम् एव ।सुखानि सो ऽभुङ्क्त सुखोपरोधि वृत्तं हि राज्ञाम् उपरुद्धवृत्तम् ॥
तं रागबन्धिष्व् अवितृप्तम् एव भोगेषु सौभाग्यविशेषभोग्यम् ।विलासिनीनाम् अरतिक्षमापि जरा वृथा मत्सरिणी जहार ॥
उन्नाभ इत्य् उदग्तस्नामधेयस् तस्यायथार्थोन्नतनाभ्हिरन्ध्रः ।सुतो ऽभवत् पङ्कजनाभकल्पः कृत्स्नस्य नाभिर् नृपमण्डलस्य ॥
ततः परं वज्रधरप्रभावस् तदात्मजः संयति वज्रघोषः ।बभूव वज्राकरभुषणायाः पतिः पृथिव्याः किल वज्रनाभः ॥
तस्मिन् गते द्यां सुकृतोपलब्धां तत्संभवं शङ्खणम् अर्णवान्ता ।उत्खातशत्रुं वसुधोपतस्थे रत्नोपहारैर् उदितैः खनिभ्यः ॥
तस्यावसाने हरिदश्वधामा पित्र्यं प्रपेदे पदम् अश्विरूपः ।वेलातटेषूषितसैनिकाश्वं पुराविदो यं ध्युषिताश्वम् आहुः ॥
आराध्य विश्वेश्वरम् ईश्वरेण तेन क्षितेर् विश्वसहो ऽधिजज्ञे ।पातुं सहो विश्वसखः समग्रां विश्वंभराम् आत्मजमूर्तिर् आत्मा ॥
अंशे हिरण्याक्शरिपोः स जाते हिरण्यनाभे तनये नयज्ञः ।द्विषाम् असह्यः सुतरां तरूणां हिरण्यरेता सानिलो ऽभूत् ॥
पिता पित्ःणाम् अनृणस् तम् अन्ते वयस्य् अनन्तानि सुखानि लिप्सुः ।राजानम् आजानुविलम्बिबाहुं कृत्वा कृती वल्कलवान् बभूव ॥
कौसल्य इत्य् उत्तरकोसलानां पत्युः पतंगान्वयभूषणस्य ।तस्यौरसः सोमसुतः सुतो ऽभून् नेत्रोत्सवः सोम इव द्वितीयः ॥
कौसल्य इत्य् उत्तरकोसलानां स ब्रह्मभूयं गतिम् आजगाम ।ब्रह्मिष्ठम् आधाय निजे ऽधिकारे ब्रह्मिष्ठम् एव स्वतनुप्रसूतम् ॥
यशोभिर् आब्रह्मसभं प्रकाशः सम्यग् महीं शासति शासनाङ्काम् ।प्रजाश् चिरं सुप्रजसि प्रजेशे ननन्दुर् आनन्दजलाविलाक्ष्यः ॥
पात्रीकृतात्मा गुरुसेवनेन स्पृष्टाकृतिः पत्त्ररथेन्द्रकेतोः ।तं पुत्रिणां पुष्करपत्त्रनेत्रः पुत्रः समारोपयद् अग्रसंख्याम् ॥
वंशस्थितिं वंशकरेण तेन संभाव्य भावी स सखा मघोनः ।उपस्पृषन् स्पर्शनिवृत्तलौल्यस् त्रिपुष्करेषु त्रिदशत्वम् आप ॥
तस्य प्रभानिर्जितपुष्परागं पौष्यं तिथौ पुष्यम् असूत पत्नी ।यस्मिन्न् अपुष्यन्न् उदिते समग्रां पुष्टिं जनाः पुष्य इव द्वितीये ॥
महीं महेच्छः परिकीर्य सूनौ मनीषिणे जैमिनये ऽर्पितात्मा ।तस्मात् सयोगाद् अधिगम्य योगम् अजन्मने ऽकल्पत जन्मभीरुः ॥
ततः परं तत्प्रभवः प्रपेदे ध्रुवोपमेयो ध्रुवसंधिर् उर्वीम् ।यस्मिन्न् अभूज् ज्यायसि सत्यसंधे संधिर् ध्रुवः संनमताम् अरीणाम् ॥
सुते शिशाव् एव सुदर्शनाख्ये दर्शात्ययेन्दुप्रियदर्शने सः ।मृगायताक्षो मृगयाविहारी सिंहाद् अवापद् विपदं नृसिंहः ॥
स्वर्गामिनस् तस्य तम् ऐकमत्याद् अमात्यवर्गः कुलतन्तुम् एकम् ।अनाथदीनाः प्रकृतीर् अवेक्ष्य साकेतनाथं विधिवच् चकार ॥
ववेन्दुना तन् नभसोपमेयं शावैकसिंहेन च काननेन ।रघोः कुलं कुड्मलपङ्कजेन तोयेन चाप्रौष्हनरेन्द्रम् आसीत् ॥
लोकेन भावी पितुर् एव तुल्यः संभावितो मौलिपरिग्रहात् सः ।दृष्टो हि वृण्वन् कलभप्रमाणो ऽप्य् आशाः पुरोवातम् अवाप्य मेघः ॥
तं राजवीथ्याम् अधिहस्ति यान्तम् आधोरणालम्बितम् अग्र्यवेषम् ।षड्वर्षदेशियम् अपि प्रभुत्वात् प्रैक्षन्त पौराः पितृगौरवेण ॥
कामं न सो ऽकल्पत पैतृकस्य सिंहासनस्य प्रतिपूरणाय ।तेजोमहिम्ना पुनर् आवृतात्मा तद् व्याप चामीकरपिञ्जरेण ॥
तस्माद् अधः किंचिद् इवावतीर्णाव् असंस्पृशन्तौ तपनीयपीठम् ।सालक्तकौ भूपतयः प्रसिद्धैर् ववन्दिरे मौलिभिर् अस्य पादौ ॥
मणौ महानील इति प्रभावाद् अल्पप्रमाणे ऽपि यथा न मिथ्या ।शब्दो महाराज इति प्रतीतस् तथैव तस्मिन् युयुजे ऽर्भके ऽपि ॥
पर्यन्तसंचारितचामरस्य कपोललोलोभयकाकपक्षत् ।तस्याननाद् उच्चरितो विवादश् चक्स्हाल वेलास्व् अपि नार्णवानाम् ॥
निर्वृत्तजाम्बूनदपट्टशोभे न्यस्तं ललाटे तिलकं दधानः ।तेनैव शून्यान्य् अरिसुन्दरीणां मुखानि स स्मेरमुखश् चकार ॥
शिरीषपुष्पाधिकसौकुमार्यः खेदं स यायाद् अपि श्रुतवृद्धयोगात् ।नितान्तगुर्वीम् अपि चानुभावाद् धुरं धरित्र्या बिभरां बभूव ॥
न्यस्ताक्षराम् अक्षरभूमिकायां कार्त्स्न्येन गृह्णाति लिपिं न यावत् ।सर्वाणि तावच् छ्रुतवृद्धयोगात् फलान्य् उपायुङ्क्त स दण्डनीतेः ॥
उरस्य् अपर्याप्तभागा प्रौढीभविष्यन्तम् उदीक्षमाणा ।संजातलज्जेव तम् आतपत्रछ्हायाछलेनोपजुगूह लक्ष्मीः ॥
अनश्नुवानेन युगोपमानम् अबद्धमौर्वीकिणलाञ्छनेन ।अस्पृष्टखड्गत्सरुणापि चासीद् रक्षावती तस्य भुजेन भूमिः ॥
न केवलं गच्छति तस्य काले ययुः शरीरावयवा विवृद्धिम् ।वंश्या गुणाः खल्व् अपि लोककान्ताः प्रारम्भसूक्ष्माः प्रथिमानम् आपुः ॥
स पूर्वजन्मान्तरदृष्टपाराः स्मरन्न् इवाक्लेशकरो गुरूणाम् ।तिस्रस् त्रिवर्गाधिगमस्य मूलं जग्राह विद्याः प्रकृतीश् च पित्र्याः ॥
व्यूह्य स्थितः किंचिद् इवोत्तरार्धम् उन्नद्धचूडो ऽञ्चितस्व्यजानुः ।आकर्णम् आकृष्टसबानधन्वा व्यरोचत्ऽ; आस्ते स विनीयमानः ॥
अथ मधु वनितां नेत्रनिर्वेशनीयं मनसिजतरुपुष्पम् रागबन्धप्रवालम् ।अकृतकविधि सर्वाङ्गीणम् आकल्पजातं विलसितपदम् आद्यं यौवनं स प्रपेदे ॥
प्रतिकृतिरचनाभयो दूतिसंदर्शिताभ्यः समधिकतररूपाः शुद्धसंतानकामैः ।अधिविविदुर् अमात्यैर् आहृतास् तस्य यूनः प्रथमपरिगृहीते श्रीभुवौ राजकन्याः ॥
अग्निवर्णम् अभिषिच्य राघवः स्वे पदे तनयम् अग्नितेजसम् ।शिश्रिये श्रुतवताम् अपश्चिमः पश्चिमे वयसि नैमिषं वशी ॥
तत्र तीर्थसलिलेन दीर्घिकास् तल्पम् अन्तरितभूमिभिः कुशैः ।सौधवासम् उटजेन विस्मृतः संचिकाय फलनिःस्पृहस् तपः ॥
लब्धपालनविधौ न तत्सुतः खेदम् आप गुरुणा हि मेदिनी ।भोक्तुम् एव भुजनिर्जितद्विषा न प्रसाधयितुम् अस्य कल्पिता ॥
सो ऽधिकारम् अभिकः कुलोचितं काश्चन स्वयम् अवर्तयत् समाः ।तं निवेश्य सचिवेष्व् अतः परं स्त्रीविधेयनवयौवनो ऽभवत् ॥
कामिनीसहचरस्य कामिनस् तस्य वेश्मसु मृदङ्गनादिषु ।ऋद्धिमन्तम् अधिकर्द्धिर् उत्तरः पूर्वम् उत्सवम् अपोहद् उत्सवः ॥
इन्द्रियार्थपरिशून्यम् अक्षर्मः सोढुम् एकम् अपि स क्षणातरम् ।अन्तरे च विहरन् दिवानिशं न व्यपैक्षत समुत्सुकाः प्रजाः ॥
गौरवाद् यद् अपि जातु मन्त्रिणां दर्शनं प्रकृतिकाङ्क्षितं ददौ ।तद् गवाक्षविवरावलम्बिना केवलेन चरणेन कल्पितम् ॥
तं कृतप्रणतयो ऽनुजीविनः कोमलात्मनखरागरूषितम् ।भेजिरे नवदिवाकरातपस्पृष्टपङ्कजतुलाधिरोहणम् ॥
युवनोन्नतविलासिनीस्तनक्षोभलोलकमलाश् च दीर्घिकाः ।गूढमोहनगृहास् तदम्बुभिः स व्यगाहत विगाढमन्मथः ॥
तत्र सेकहृतलोचनाञ्जनैर् धौतरागपरिपाटलाधरैः ।अङ्गनास् तम् अधिकं व्यलोभयन्न् अर्पितप्रकृतिकान्तिभिर् मुखैः ॥
घ्राणकान्तमधुगन्धकर्षिणीः पानभूमिरचनाः प्रियासखः ।अभ्यपद्यत स वासितासखः पुष्पिताः कमलिनीर् इव द्विपः ॥
सातिरेकमदकारणं रहस् तेन दत्तम् अभिलेषुर् अङ्गनाः ।ताभिर् अप्य् उपहृतं मुखासवं सो ऽपिबद् बकुलतुल्यदोहदः ॥
अङ्कम् अङ्कपरिवर्तनोचिते तस्य निन्यतुर् अशून्यताम् उभे ।वल्लकी च हृदयंगमस्वना वल्गुवाग् अपि च वामलोचना ॥
स स्वयं प्रहतपुष्करः कृती लोलमाल्यवलयो हरन् मनः ।नर्तकीर् अभिनयातिलङ्घिनीः पार्श्ववर्तिषु गुरुष्व् अलज्जवत् ॥
चारु नृत्यविगमे च तन्मुखं स्वेदभिन्नतिलकं परिश्रमात् ।प्रेमदत्तवदनानिअः मनः सो ऽन्वजीवद् अमरालकेश्वरौ ॥
तस्य सावरणदृष्टसंधयः काम्यवस्तुषु नवेषु सङ्गिनः ।वल्लभाभिर् उपसृत्य चक्रिरे सामिभुक्तविषयाः समागमाः ॥
अङ्गुलीकिसलयाग्रतर्जनं भ्रूविभङ्गकुटिलं च वीक्षितम् ।मेखलाभिर् असकृच् च बन्धनं वञ्चयन् प्रणयिनीर् अवाप सः ॥
तेन दूतिविदितं निषेदुषा पृष्ठतः सुरतवाररात्रिषु ।शुश्रुवे प्रियजनस्य कातरं विप्रलम्भपरिशङ्किनो वचः ॥
लौल्यम् एत्य गृहिणीपरिग्रहान् नर्तकीष्व् असुलभासु तद्वपुः ।वर्तते स्म स कथंचिद् आलिखन्न् अङ्गुलीक्षरणसन्नवर्तिकः ॥
प्रेमगर्वितविपक्षमत्सराद् आयताच् च मदनान् महीक्षितम् ।निन्युर् उत्सवविधिच्छलेन तं देव्य उज्जितरुषः कृतार्थताम् ॥
प्रातर् एत्य परिभोगशोभिना दर्शनेन कृतखण्डनव्यथाः ।प्राञ्जलिः प्रणयिनीः प्रसादयन् सो ऽदुनोत् प्रणयमन्थरः पुनः ॥
स्वप्नकीर्तितविपक्षम् अङ्गनाः दर्शनेन कृतखण्डनव्यथाः ।प्रच्छदान्तगलिताश्रुबिन्दुभिः क्रोधभिन्नवलयैर् विवर्तनैः ॥
कॢप्तपुष्पशयनांल् लतागृहान् एत्य दूतिकृतमार्गदर्शनः ।अन्वभूत् परिजनाङ्गनारतं सो ऽवरोधभयवेपथूत्तरम् ॥
नाम वल्लभजनस्य ते मया प्राप्य भाग्यम् अपि तस्य काङ्क्ष्यते ।लोलुपं बत मनो ममेति तं गोत्रविस्खलितम् ऊचुर् अङ्गनाः ॥
चूर्णबभ्रु लुलितस्रगाकुलं छिन्नमेखलम् अलक्तकाङ्कितम् ।उत्थितस्य शयनं विलासिनस् तस्य विभ्रमर्ततान्य् अपावृणोत् ॥
स स्वयं चरणरागम् आदधे योषितं न च तथा समाहितः ।लोभ्यमाननयनः श्लथांशुकैर् मेखलागुणपदैर् नितम्बिभिः ॥
चुम्बने विपरिवर्तिताधरं हस्तरोधि रशनाविघट्टने ।विघ्नितेच्छम् अपि तस्य सर्वतो मन्मथेन्धनम् अभूद् वधूरतम् ॥
दर्पणेषु परिभोगदर्शिनीर् नर्मपूर्वम् अनुपृष्ठसंस्थितः ।छायया स्मितमनोज्ञया वधूर् ह्रीनिमीलितमुखीश् चकार सः ॥
कण्ठसक्तमृदुबाहुबन्धनं न्यस्तपादतलम् अग्रपादयोः ।प्रार्थयन्त शयनोत्थितं प्रियास् तं निशात्ययविसर्गचुम्बनम् ॥
प्रेक्ष्य दर्पणतल्स्थम् आत्मनो राजवेषम् अतिशक्रशोभिनम् ।पिप्रिये स न तथा यथा युवा व्यक्तलक्ष्म परिभोगमण्डनम् ॥
मित्रकृत्यम् अपदिश्य पार्श्वतः प्रस्थितं तम् अनवस्थितं प्रियाः ।विद्म हे शठ पलायनच्छलान्य् अञ्जसेति रुरुधुः कचग्रहैः ॥
तस्य निर्दयरतिश्रमालसाः कण्ठसूत्रम् अपदिश्ययोषितः ।अध्यशेरत बृहद् (?) भुजान्तरं पीवरस्तनविलुप्तचन्दनम् ॥
संगमाय निशि गूढचारिणं चारदूतिकथितं पुरो गताः ।वञ्चयिष्यसि कुतस् तमोवृतः कामुकेति चकृषुस् तम् अङ्गनाः ॥
योषिताम् उडुपतेर् इवाचिषां स्पर्शनिर्वृतिम् असाव् अनाप्नुवन् ।आरुरोह कुमुदाकरोपमां रात्रिजागरपरो दिवाशयः ॥
वेणुना दशनपीडिताधरा वीणया नखपदाङ्कितोरवः ।शिलपकार्य उभयेन वेजितास् तं विजिह्मनयना व्यलोभयन् ॥
अङ्गसत्त्ववचनाश्रयं मिथः स्त्रीषु नृत्यम् उपधाय दर्शयन् ।स प्रयोगनिपुणैः प्रयोक्तृभिः संजघर्ष सह मित्रसंनिधौ ॥
अंसलम्बिकुटजार्जुनस्रजस् तस्य नीपरजसाङ्गरागिणः ।प्रावृषि प्रमदबर्हिणेष्व् अभूत् कृतिमाद्रिषु विहारविभ्रमः ॥
विग्रहाच् च शयने पराङ्मुखीर् नानुनेतुम् अबलाः स तत्वरे ।आचकाङ्क्ष घनशब्दविक्लवास् ता विवृत्य विशतीर् भुजान्तरम् ॥
कार्त्तिकीषु सवितानहर्म्यभाग् यामिनीषु ललिताङ्गनासखः ।अन्वभुङ्क्त सुरतश्रमापहां मेघमुक्तविशदां स चन्द्रिकाम् ॥
सैकतं च सरयूं विवृण्वतीं श्रोणिबिम्बम् इव हंसमेखलम् ।स्वप्रियाविलसितानुकारिणीं सौधजाल्विवरैर् व्यलोकयत् ॥
मर्मरैर् अगुरुधूपगन्धिभिर् व्यक्तहेमर्शनैस् तम् एकतः ।जह्रुर् आग्रथनमोक्षलोलुपं हैमनैर् निव्सनैः सुमध्यमाः ॥
अर्पितस्तिमितदीपदृष्टयो गर्भवेश्मसु निवातकुक्षिषु ।तस्य सर्वसुरतान्तरक्षमाः साक्षितां शिशिररात्रयो ययुः ॥
दक्षिणेन पवनेन संभृतं प्रेक्ष्य चूतकुसुमं सपल्लवम् ।अन्वनैषुर् अवधूतविग्रहास् तं दुरुत्सहवियोगम् अङ्गनाः ॥
ताः स्वम् अङ्कम् अधिरोप्य दोलया प्रेङ्खयन् परिजनापविद्धया ।मुक्तरज्जु निबिडं भयच्छलात् कण्ठबन्धनम् अवाप बाहुभिः ॥
तं पयोधरनिषक्तचन्दनैर् मौक्तिकग्रथितचारुभूषणैः ।ग्रीष्मवेषविधिभिः सिषेविरे श्रोणिलम्बिमणिमेखलाः प्रियाः ॥
यत् स भग्नसहकारम् आसवं रक्तपाटलसमागमं पपौ ।तेन तस्य मधुनिर्गमात् कृशश् चित्तयोनिर् अभवत् पुनर्नवः ॥
एवम् इन्द्रियसुखानि निर्विशन्न् अन्यकार्यविमुखः स पार्थिवः ।आत्मलक्षणनिवेदितान् ऋतून् अत्यवाहयद् अनङ्गवाहितः ॥
तं प्रमत्तम् अपि न प्रभावतः शेकुर् आक्रमितुम् अन्यपार्थिवाः ।आमयस् तु रतिरागसंभवो दक्षशाप इव चन्द्रम् अक्षिणोत् ॥
दृष्टदोषम् अपि तन् न सो ऽत्यजत् सङ्गवस्तु भिषजाम् अनाश्रवः ।स्वादुभिस् तु विषयैर् हृतस् ततो दुःखम् इन्द्रियगणो निवार्यते ॥
तस्य पाण्डुवदनाल्पभूषणा सावलम्बगमना मृदुस्वना ।यक्ष्मणापि परिहानिर् आययौ कामयानसमवस्थया तुलाम् ॥
व्योम पश्चिमकलास्थितेन्दु वा पङ्कशेषम् इव घर्मपल्वलम् ।राज्ञि तत्कुलम् अभूत् क्षयातुरे वामनार्चिर् इव दीपभाजनम् ॥
बाढम् एषु दिवसेषु कर्म साधयति पुत्रजन्मने ।इत्य् अदर्शितरुजो ऽस्य मन्त्रिणः शश्वद् ऊचुर् अघशङ्किनीः प्रजाः ॥
स त्व् अनेकवनितासखो ऽपि सन् पावनीम् अनवलोक्य संततिम् ।वैद्ययत्नपरिभाविनं गदं न प्रदीप इव वायुम् अत्यगात् ॥
तं गृहोपवन एव संगताः पश्चिमक्रतुविदा पुरोधसा ।रोगशान्तिम् अपदिश्य मन्त्रिणः संभृते शिखिनि गूढम् आदधुः ॥
तैः कृतप्रकृतिमुख्यसंग्रहैर् आशु तस्य सहधर्मचारिणी ।साधु दृष्टशुभगर्भलक्षणा प्रत्यपद्यत नराधिपश्रियम् ॥
तस्यास् तथाविधनरेन्द्रविपत्तिशोकाद् उष्णैर् विलोचनजलैः प्रथमाभितप्तः ।निर्वापितः कनककुम्भमुखोज्झितेन वंशाभिषेकविधिना शिशिरेण गर्भः ॥
तं भावाय प्रसवसमयाकाङ्क्षिणीनां प्रजानाम् अन्तर्गूढं क्षितिर् इव बभौ बीजमुष्टिं दधाना ।मौलैः सार्धं स्थविरसचिवैर् हेमसिंहासनस्था राज्ञी राज्यं विधिवद् अशिषद् भर्तुर् अव्याहताज्ञा ॥
